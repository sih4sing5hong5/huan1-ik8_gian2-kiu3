「各位旅客, 透早 1:00上北到樹林á ê快車, tī第1月台beh起行--a, iáu-bōe上車ê旅客請趕緊上車!」
車長khiā tī車門邊--á看, 等人lóng上車好勢, tō會sái kā運轉手比beh起行. 火車起行, 鐵車輪kā鐵枝路tǹg kah khi̍t-khi̍t-kho̍k-kho̍k, 鐵車輪tī鐵枝路頂拖kah ki-ki叫, 換鐵枝路kā車廂hàiⁿ-leh行.
這班透早 1:00 ê快車, 普通時á khah少人坐, ài到拜6禮拜, 有chin chē想beh tī車頂khùn, 趕透早到台北ê人, chiah會坐這班快車.
暗班車無小姐, kan-taⁿ有車長, 運轉手hām 1個tòe車ê cha-po͘職員, 若是beh算有靠火車thàn食--ê, koh有1個tī蘇澳上車, 腳páiⁿ-páiⁿ teh賣便當ê a伯--á, chhun--ê tō是khai錢坐火車趕路ê出外人.
拜6透早 1:00, 火車準時ùi花蓮車頭發車, 火車聲tī奇萊平野pìn-piàng叫, 車長巡過 1 chōa, kui車出外人lóng khùn kah kôⁿ-kôⁿ叫.
Tī車門邊, 有人會kā門開起來siàn風. 若是看tio̍h這種人, chiâⁿ做 1個車長, tio̍h-ài kā門關óa--來, koh ài叫旅客注意安全, hông講ê人mā會chin配合kā門關--起-來, 等車長行--過chiah koh開, 算是hō͘車長這個身份1個面子.
巡 1 chōa了, 車長會tńg去i ê hioh-khùn室, 等過和平車頭, i chiah koh出來ka票. 有chin chē人會偷走票, chiâⁿ做 1個車長, i mā感覺有1 kóa tāi-chì無kài妥當, 車廂chiah舊, gâu慢分, kāng款票錢koh無一定有位thang坐, 若m̄是食鐵路飯, 坐車免錢, i mā想beh偷走票.
火車駛慢beh入站, 月台頂無半個人, mā無人落車, 到台北chìn前, 這款車頭koh有chiâⁿ 10個.
月台走tùi後壁去, 無jōa久火車tō駛入去pōng空, 車長beh開始做上重要ê khang-khòe, i ùi hioh-khùn室行tùi車廂, 手貼車門頂ê玻璃, kā門sak--開, 第 1車無半人, 空空連 1隻貓á狗á都無, 連kha-báng mā lóng無看--tio̍h, kan-taⁿ久年活tī車內ê ka-cho̍ah teh四界lōa-lōa-sô.
車長看 1下人gāng--去, tú-á和平車頭ah無人落車, nah會 1車百外個人lóng無--去? I行tùi第2車, 車門sak--開, 有 2個人khiā tī雙pêng門邊, 目chiu lô-lô kā看, 車長bē赴開嘴, hit 2個先hoah「Góa無票!」, 講了跳tùi外口去, 車長趕緊kā手機á gia̍h起來hoah運轉手「有人跳車! 緊停車!」
運轉手tòng-á催--落, 車輪kā鐵枝路咬ân-ân, 鐵枝路ki-ki叫koh噴火星, pōng空內底ná teh放煙火.
車停定, 運轉手kó͘手機á通知花蓮, 和平kap南澳車頭. 講soah, 緊跳落車底巡, 車長mā gia̍h手電chhōe車腳, tòe車ê職員緊走來tàu chhōe, kui-chōa快車ta̍k粒輪á lóng無看tio̍h tú-á跳車hit 2個.
In chhōe到催tòng-á koh過beh 1 khí-lo͘h, 無血滴, 無肉iù-á, koh khah mài講有kui-sian人.
明明看tio̍h 2個人跳--落-去, chhōe無tō kā當作無tāi-chì, 車koh kā駛行, chhìn-chhái hoe 1個理由有交帶tō好--a, 火車慢分是sù常--ê, mā無人會去計較. Ta̍k-ê tńg去ka-tī ê khang-khòe, 車長sòa落beh去2車ka票.
車長入去到 2車, 無人! Kap 1車kāng款, 人lóng無--去.
I心內teh想:「M̄-tio̍h ā! Kám會去tú-tio̍h siáⁿ-mih là-sap--ê?」, i行去第3車beh看有人--無, 接車ê雙pêng門邊, 2個人看tio̍h i來, hoah講「Góa無票!」, 隨跳--落-去. 做車長chiah久, 頭 1 pái tú--tio̍h, kám講chiah--ê人chiah ge-siâu鐵路局? 3車, 4車, 5車一直到上尾車lóng無人, 車門邊ê人lóng目chiu lô-lô, hoah 1句「Góa無票!」tō跳--出-去.
管這班夜快車ê責任ài做kah到, i決心beh巡到上尾chat ê上尾 1個門, 車長這個位chiah做會起.
上尾hit個門本chiâⁿ是beh接後 1 chat車廂--ê, 若無接, 出--去tō是鐵枝路. 車長看tio̍h運轉手kap tòe車ê職員khiā tī門邊, in kap chìn前跳車ê人kāng款, 目chiu lô-lô teh看車長, 車長bē赴開嘴問in是án-chóaⁿ, 2個人tō hoah講「Góa無票!」Ùi上尾chat ê上尾hit個門跳--出-去.
車長軟腳, kui-sian人un--落-去, phì tī門頭前, 目chiu lô-lô, 嘴--nih se̍h-se̍h唸「Góa無票......Góa無票.........」
