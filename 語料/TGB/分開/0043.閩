看〈牽góan ê手〉
11月19 e-po͘去看電影〈牽góan ê手〉, ùi行出電影院到taⁿ, 電影內底ta̍k ê鏡頭, ta̍k條歌突顯--出-來ê田朝明醫師ê影像, iáu一直tī góa頭殼內kún-ká. 看tio̍h田醫師chhōa田媽媽1世人追求公義ê hō-jiah, 心肝底是滿滿ê敬佩kap感慨.
Góa teh想1 ê問題: 生tī田醫師ê時代kám是比chit-má khah幸福? 因為tī hit ê反抗ê年代, 是有熱情, 有理想, 有堅持ê時代, 是英雄hām烈士受tio̍h尊敬ê時代. 翻頭tńg來看, 生活tī台灣解嚴後ê時代, 有理想, 有堅持ē hō͘人當做gōng-giàn頭, kui-ê社會運動tī 2000年政黨輪替了後, tō直直倒退lu, 社運人士hông出賣, hông收編, kui-ê社會「表面」自由--a, 民主--a, soah hō͘ lán看tio̍h koh-khah大ê不義kap墮落, 對照過去sianpai講--ê做--ê, koh-khah hō͘ lán看tio̍h投機政客惡質ê真面目.
看台灣kui-ê民主運動ê過程, 有siuⁿ過chē背叛kap變節, siuⁿ過chē人性ê bái kap貪; 倒tńg來看田醫師過去對台獨kap對真理公義ê堅持hām追求, tú-tú hō͘「變節」,「割稻á尾」hiah-ê人現出原形.
電影內底出現kúi-nā段田醫師公開ê演講, góa lóng kā記tī心肝內, 因為che是1 ê人格者講ê話.
田醫師kā群眾講: 因為góa phah-piàⁿ無夠, 所以國民黨iáu-bōe kā góa lia̍h去關, i感覺真kiàn-siàu, i隨時準備好beh去坐監. Tī話語--nih, 田醫師展現--ê tō是做1 ê台灣人ê骨氣kap氣魄, 國民黨驚--ê tō是chit款有「kioh-siàu」ê人格者.
田醫師tī民進黨成立hit-chūn ê演講「叫ta̍k-ê ài hē大志」, 有大志願chiah bē為小財小利出賣理想; m̄-koh真不幸, 台獨運動ê大志向tō是hō͘顧目chiu前利益ê民進黨頭人bú kah àu-àu臭臭.
田醫師講: 人ê需要kan-taⁿ有1 tè碗kap 1雙筷tō有夠--a. 影片內底ê田醫師, 頭tì瓜笠á, chhēng-chhah真簡單, i講--ê kap做--ê chiok一致--ê.
田醫師講: i chi̍t-ē出世tō主張台灣獨立, 國民黨來台灣了後i koh-khah堅定主張台灣獨立. I對ka-tī ê主張表達kah真直接koh真熱切, 無任何妥協.
Lō͘尾, 田醫師tó tī病床, 看tio̍h台獨聯盟主席黃昭堂來拜訪ê表情, 目chiu thí kah大大lúi, 情緒真激動, i kám是想beh講:「主席, góa m̄甘願台獨運動iû-gôan無成功, he是góa 1世人奮鬥ê志業, 無論án-chóaⁿ lán lóng tio̍h繼續堅持phah-piàⁿ--落-去......」
Chit齣影片無講tio̍h田醫師in ang-á-bó͘ án-chóaⁿ批判台派人士chit kúi冬ê投機kap妥協, hōan-sè tō像導演講--ê, chit齣影片beh hō͘台灣人推崇sinapai ê美德. M̄-koh góa ǹg望未來mā ē-tàng有1齣影片來批判出賣者.
[後記] Chit齣影片有140分鐘kap 160分鐘2種版本, 電影院放送--ê是140分鐘版, 批判民進黨ê內容有ka掉.
