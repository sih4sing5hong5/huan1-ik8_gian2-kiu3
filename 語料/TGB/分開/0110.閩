虎面人kap陳光標
最近2條新聞, góa想beh the̍h來比較mā kap ta̍k-ê分享.
第1條, 是2010年底日本出現號名做「Date Naoto」(伊達直人) ê人, i捐hō͘兒童之家10 ê冊包. Tī日本冊包真貴, 捐贈者捐ê冊包市價1 ê差不多tio̍h 30萬日票, 10 ê冊包大概價值300萬日票. 日本媒體kā chit-ê捐贈事件報導--出-來, 報導ê重點m̄是價值300萬日票, in強調--ê是捐贈者號ê名「Date Naoto」. 「Date Naoto」是日本真時行ê摔角bàng-kah虎面人ê主角, i tī孤兒院大hàn, 參加摔角比賽ê獎金大部份lóng捐hō͘孤兒院. 冊包捐贈者用「Date Naoto」ê名義來捐, 本底kan-taⁿ是1條趣味ê新聞, 無phah-sǹg soah tī日本引起siáu「Date Naoto」ê風潮, 日本ta̍k所在開始出現號名做「Date Naoto」ê捐贈品, 捐贈內容chia̍h--ê, chhēng--ê, 用--ê iah是現金lóng有.
對chit條新聞, góa觀察ê重點m̄是愛心chiah-nī sông ê形容詞, góa認為ùi第1 ê冊包捐贈, 到lō͘尾模仿kāng款行為ê捐贈者, lóng有1種社會批判ê氣味, in無tiāⁿ-tio̍h ē直接批判社會, 顛倒借bàng-kah主角「Date Naoto」ê角色來批判iah是反省. 日本社會一直有chit款力量存在, 「Góa ē-tàng為社會做siáⁿ-mih? Chit-má chit-ê這個社會kám是siōng好--ê? Kám ē-sái koh-khah好? Ùi烏船事件了後ê倒幕運動到「Date Naoto」現象, sui-bóng狀況無kâng, m̄-koh góa認為lóng hit股批判kap反省ê力量來引起--ê, 重點是, kui-ê社會對chit款省kap批判是鼓勵hām肯定ê態度, in知iáⁿ「Date Naoto」現象無kan-taⁿ是所謂愛心ê表現, chit款ê社會無進步to真oh.
第2條新聞ê主角叫做『陳光標』, Chi-na人, i所做--ê ta̍k-ê應當lóng ùi電視新聞知iáⁿ--a, góa無beh ke紹介. Góa beh討論i, 是因為i代表--ê, tú-tú是日本「Date Naoto」ê對反, 『陳光標』是1 ê束影niâ, tī以剝削是唯一thang pìⁿ hó-gia̍h ê社會--nih累積財富iáu koh無夠, koh tio̍h hō͘ hiah-ê hō͘ in踏tī kha底ê人kā in khok頭認輸, 唯一ê方法tō是iā錢. Chit款所謂pun紅包ê行動tō是teh肯定剝削ê社會制度.
台灣ê hó-gia̍h人kám有比『陳光標』khah好? Hiah-ê hó-gia̍h人3不5時to teh展in ê財富, bē-su驚人m̄知? 慈善團體mā kāng款, ná驚人m̄知iáⁿ in pun chîⁿ hō͘ sàn-chiah人做所謂ê公益, soah來開記者會, che tī台灣kám m̄是真sù常--ê? 甚至koh有團體直接開電視台, 24點鐘kā lán講in teh做善事, in是天下第1大善人. 無beh思考社會結構kap制度, kan-taⁿ靠救濟行為kap唸a-mì-tō-hu̍t, chit款ê社會kan-taⁿē一直倒退, 無藥醫--a.
媒體報導『陳光標』ê新聞, chhím頭á i iáu-bē來ê時, 負面--ê khah chē, 到i來到台灣了後, 發現i有統戰兼恥笑台灣人2件大任務了後, 統派開始se̍h話講hó-gia̍h, 有chîⁿ m̄是pháiⁿ tāi-chì, 顛倒teh替i so圓lia̍p扁.
Chit 2工góa問過chi̍t-kóa人對chit件tāi-chìê看法, 發現『陳光標』統戰ê任務m̄-nā無成功, 顛倒造chiâⁿ反效果. Góa teh ioh, 媒體koh來ē kā新聞hē tī che是『陳光標』個人ê行為來收soah, 若m̄信ta̍k-ê繼續kā看--落-去.
