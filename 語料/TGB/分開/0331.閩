Góa ê新頭路
Tńg來chit間公司上班個外月--a, kap 4冬前siōng大ê無kâng, tō是原本台灣屬「亞太平洋區」, chit-má soah改做「大中國區」; 當然, 直屬ê頂司mā ùi「芬蘭人, 澳洲人, 新加坡人」, 換做tī北京ê中國人.
自1993年出業到taⁿ, góa一直lóng tī跨國公司ê美商iah是歐商公司chia̍h頭路. 照過去ê經驗, 台灣lóng屬「亞太平洋區」. M̄-koh自中國經濟起--來了後, chiah-ê跨國公司為tio̍h「同文同語」ê考慮, iah是想beh mo͘h中國大腿ê心態, choaⁿ-á kā台灣列入去大中國市場ê 1區.
目前ùi公司ê結構看--來, 中國內部pun做東, 西, 南, 北4區, 台灣kap香港, 澳門hông pun做tī kāng 1區, pìⁿ做大中國區內底ê 1 ê小區. Chit款安排, 台灣ê地位tō真明顯--a, 台灣tio̍h-ài kā中國ê頂司報告. M̄-koh台灣ê通訊已經行到3G~3.5G ê技術, 中國iáu kan-taⁿ 2G niâ; 台灣接ê案kap營收, mā ē-tàng kap日本iah是韓國kāng 1級, 是án-chóaⁿ韓國m̄免pìⁿ做中國ê 1區? Tō因為「同文同語」, tio̍h-ài委屈變做中國ê 1部份? 真chē公司內部先進ê系統導入, tō因為屬tī中國區, 台灣koh去hō͘中國拖累--tio̍h leh!
Chhím tńg去上班ê時, 看tio̍h chit款結構了後, 心內有影感覺真悲哀. 台灣人iah是政府若是有台灣意識, nah ē-tàng容允tiàm tī台灣thàn大chîⁿ ê外商án-ne bú? Koh再講, chiah-ê外商siōng大條ê seng-lí tō是國營事業, soah koh chiah chhàng-chhiu teh壓制lán ê地位. 跨國資本tī中國kám m̄是lóng tio̍h ǹg中國政府àⁿ頭, m̄敢chhìn-chhái得罪中國? Tī台灣ê跨國資本, soah顛倒是台灣政府m̄敢kā in得失! 中國ē-tàng, nah ē台灣tō是無法tō͘?
個外月來kap中國ê頂司hām同事ê chih接, góa其實無siáⁿ beh hiù--in, 對台灣ê業務, in有權m̄-koh掌握bē tio̍h實際ê狀況, mā無châi-tiāu做siáⁿ-mih決定, 總--是問che問he, soah無法tō͘有siáⁿ實際koh有效ê幫贊.
Kap中國人chò-hóe做khang-khòe, 實在真thiám頭.
