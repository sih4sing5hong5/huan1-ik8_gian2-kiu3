Beh án-chóaⁿ kap gín-á講死亡?
拜2透早起--來, Tek-hôa接tio̍h電話通知竹圍á 1 ê朋友過身ê消息. 廖大哥是goán參與反淡北道路se̍k-sāi ê朋友, Tek-hôa tī竹圍á排tàⁿ-á連署hit段日子, kap廖大哥互動chiok深. 前chi̍t-chām-á廖大哥hō͘朋友說服同意接受癌症手術, 手術後化療ê日子真艱苦過. Khah早廖大哥tō bat m̄-nā 1 pái kā Tek-hôa講--過, 假使i感覺性命已經無需要留戀--a, ē用ka-tī選擇ê方式有意義結束性命. Taⁿ, i用ka-tī ê自由意志, chhēng ka-tī親手寫ê「反對興建淡北道路」ê衫, 跳入淡水河結束ka-tī ê性命.
A-siâng kap廖大哥bat見過kúi-nā pái面, góa teh想beh án-chóaⁿ kap 2歲8個月ê gín-á講廖大哥過身ê tāi-chì, 廖大哥選擇結束性命ê方式對goán來講siuⁿ過頭深刻--a!
死亡對台灣人來講, 在來是禁忌. 做gín-á時若出門tú tio̍h人tau teh辦喪事, 大人總--是叫lán oa̍t頭mài看, siōng好是ē-tàng se̍h路閃--開, 若無ē hông「mn̄g--tio̍h」. Lán無o̍h tio̍h beh án-chóaⁿ面對死亡, kap án-chóaⁿ處理tòe leh來ê情緒, chiah ē lán看tio̍h因為親人過身soah hō͘ kui家伙á ê情緒總爆發, 因為lán m̄知tio̍h án-chóaⁿ排解m̄甘kap艱苦ê心情, choaⁿ-á kā情緒siau-tháu tī siōng親ê ka-tī人hia.
Chiok久chìn前Tek-hôa bat kā góa講--過, i Tso ê朋友Voyu kap i分享ê Tso ê死亡觀, 對Tso來講, 死m̄是恐怖ê tāi-chì, 死--去ê人是去kap祖靈做伴, 是值得祝福--ê, Voyu想無是án-chóaⁿ漢人ē驚「好兄弟á」, hit-kóa kám m̄是tō lán過身--去ê親chiâⁿ朋友ê靈魂, soah koh叫in「鬼」! Chēng聽tio̍h chit ê講法(應該講是信仰chiah tio̍h), chiah破除góa對死亡ê驚惶, khah有法度用健康ê心態看待.
A-siâng頭1 pái接觸死亡chit件tāi-chì, 是屏東a祖過身, hit-tang-chūn i chiah chè 4 chè 5, ē-sái講是全程參與in a祖ùi昏--去到過身到出山ê過程. Goán a-má洗身軀昏--去ê時, goán人tú好tī屏東厝--nih, a-má送病院急救了後一直無koh cheng-sîn, hit-chūn A-siâng因為tio̍h『腸病毒』ê關係, góa kap A-siâng無去病院看a-má, 續--落tō先tńg淡水--a. 隔1-2禮拜, 叔伯小妹用手機á發消息講a-má可能差不多--a, koh góa tú好夢tio̍h a-má, choaⁿ-á趕緊坐高鐵tńg--去, 先去病院看a-má, 到厝無jōa久病院tō通知講ài送a-má tńg--來-a, 接續tō是辦喪事ê過程. A-siâng看tio̍h góa哭, ē緊張kah kā góa lám-tiâu-tiâu, iáu ē記得góa kā講:「媽媽是teh艱苦a祖過身--去-a, koh來看bē-tio̍h i--a, m̄-koh a祖chit-má ē-tàng tī天頂kap i ê爸爸媽媽chò-hóe--a, án-ne對a祖khah好.」Kui-ê過程góa lóng盡量用A-siâng聽有ê方式kā解說發生ê tāi-chì, 降kē厝內悲傷沉重ê氣氛對i產生ê衝擊.
A-má ê tāi-chì過去無jōa久, 有1工tī kôaⁿ koh sap雨á ê boeh暗á, góa看tùi窗á外發現路邊tó 1隻bē tín bē動ê貓á, góa大聲hoah Tek-hôa緊來看:「外口有1隻貓á ká-ná死--去-a.」A-siâng聽tio̍h「死」, m̄知是引起i對a祖過身ê印象, iah是i對厝內2隻貓á ê『移情作用』, 表情sûi變--去, góa趕緊kā安tah講:「Hit隻貓咪án-chóaⁿ--a? Nah ē無tín動? Kám是破病? Iah是toh位teh艱苦? 外口chiah-nī冷, koh teh落雨, lán叫爸爸去kā i搬khah走--leh, án-ne khah bē hō͘車kauh--tio̍h, 好--無?」A-siâng聽góa án-ne講表情chiah khah放鬆, m̄-koh iáu是關心hit隻貓á ê動靜. Hit暗A-siâng iáu是ē記得貓咪「死--去」ê tāi-chì, góa oan-na án-ne對i講:「貓咪chit-má ē-tàng tī天頂kap i ê爸爸媽媽chò-hóe--a.」
Koh有1 pái是參加台獨聯盟主席黃昭堂ê告別式, goán mā chhōa A-siâng tàu-tīn去, hit-chūn i tú好chè 6, goán kā A-siâng講, che是1 ê為tio̍h台灣獨立phah-piàⁿ ê o͘-chí-sáng, lō͘尾ta̍k ê排列看i最後1面ê人lóng sa 1蕊蘭花khǹg tī黃昭堂身軀頂, A-siâng soah kā chah tńg厝.
後--來A-siâng koh接觸死亡ê經驗是goán 1 tīn朋友ta̍k冬記念詹益樺kap 1 ê重要ê朋友林長昇, goán kā A-siâng講詹益樺kap長昇ê故事, 有1段時間góa koh the̍h長昇ê記念文集讀小說hō͘ A-siâng當做khùn前故事聽. Góa kā A-siâng講, 屏東a祖過身了後ē pìⁿ做天頂ê 1粒星, 長昇a伯過身了後mā pìⁿ做天頂ê 1粒星, in ē tī天頂看A-siâng 1工1工大hàn.
頂月日(12月) tī台灣ê Tibet人tī臭頭á廟自由廣場頭前發起「國際人權日──全球與西藏在一起」49點鐘絕食行動, 用絕食靜坐ê方式聲援受tio̍h 中國統治ê Tibet獨立kap自由運動. Goán去聲援, 看1張1張自焚ê相片, 心chiok疼--ê, góa對A-siâng講, Tibet hō͘中國統治, bē-sái講ka-tī ê話, 唱歌, 跳舞, 講ka-tī ê故事, 去學校mā bē-tàng讀ka-tī ê冊, bē-tàng拜拜, ta̍k天生活kah chiok艱苦--ê, 所以ài抗議, chit-kóa人tō是teh kap in chò-hóe抗議, 抗議bē-sái án-ne, án-ne m̄-tio̍h.
Cha暗, Tek-hôa chah tńg來廖大哥beh留hō͘ A-siâng ê禮物, 1頂草帽á. Góa gia̍h 1支筆tī紙ná畫ná對A-siâng講, 有1欉樹á, 樹á ē開花結子, tō像lán看--tio̍h ê苦楝舅kap鳥榕, se̍k--a tō ē lak tī thô͘-kha, 樹子若lak tī thô͘--nih, tō ē puh 1欉樹íⁿ, koh來1工1工大欉, 後--來tō ē pìⁿ做1欉大欉樹á, tō án-ne有jú來jú chē ê樹á, 廖--ê a伯tō親像hit粒樹子, chit-má i過世離開--a, lán看bē-tio̍h i--a, m̄-koh無要緊, lak tī thô͘--nih ê樹子ē koh生1欉樹á出--來, tō chhan像長昇a伯ê樹子hō͘ góa kap爸爸有lí, koh再講廖--ê a伯ē像屏東a祖kap長昇a伯án-ne mā pìⁿ做天頂ê 1粒星, lán若taⁿ頭看, tō ē看tio̍h in. A-siâng ài góa畫1粒koh 1粒ê星, 問góa其他ê星是siáng?
頭tú-á chia̍h暗ê時, góa kā A-siâng講拜6 ta̍k-ê beh送廖--ê a伯, 問i kám beh去, i應講boài, góa請Tek-hôa kā A-siâng講廖大哥koh有反淡北道路ê故事. Che是goán ē-tàng做mā做ē到ê tāi-chì, kā廖大哥守護土地kap爭取自由ê精神傳hō͘ gín-á, hō͘ chiah-ê故事陪伴gín-á大hàn, 後pái i chiah ē-tàng chiâⁿ做1 ê有記tì有力量ê人.
尊重性命, 包括尊重別人選擇結束性命ê方式. 廖大哥用i ê方式選擇離開, koh表達對反淡北道路ê堅持, chit粒樹子lak tī goán身軀頂, goán ē繼續phah-piàⁿ. I ē kap台灣歷代反抗者chò-hóe看顧chit片土地, koh有lán ê作為. 願i安息.
