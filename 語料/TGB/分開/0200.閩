無根ê台灣人
到彰化了後, tú-tio̍h真chē有歲ê老大人lóng真懷念日本統治時代ê生活, 聽in講, hit-chūn ê生活lóng真有紀律, 國民黨佔台灣了後用重法beh來ah台灣人, m̄-koh民眾tō是bē-giàn守in ê法, góa想, 差別是日本ê法律ta̍k-ê to受約束, 國民黨ê法律kan-taⁿ是用來治kē階層ê台灣人, 權勢者soah免受約束. 連鋪táⁿ-má膠路chit款細項tāi-chì中國人mā永遠to做bē好, 佔領台灣ê國民黨m̄-chiah ē hiah-nī排斥仇恨日本, mā一直teh phìⁿ-siùⁿ bat hō͘日本統治ê台灣, 一切lóng因為日本ê存在hō͘中國pìⁿ kah真好笑真無能, koh hō͘中國無法度tī亞洲出頭.
Góa真ài看日本節目《電視冠軍》, chit ê節目ē-sái看tio̍h日本ê民族性, ta̍k ê人lóng願意tī ka-tī ê專業--nih用心研究, 追求top, tō準kan-taⁿ是ka-tī ê趣味mā是kāng款ê態度, ài chia̍h tiⁿ ê人ē去研究tiⁿ ê chia̍h-si̍t, sì-kè去chia̍h去試氣味, hō͘ ka-tī chiâⁿ做專家, hōan-sè有人認為án-ne真好笑, m̄-koh góa真欣賞chit款精神, 為tio̍h ka-tī來追求知識, chiâⁿ做專家, m̄是為tio̍h利益為tio̍h thàn-chîⁿ.
日本是民族性chiâⁿ強ê國家, 日本人lóng願意為國家民族犧牲, 無論過去iah chit-má lóng kāng款án-ne, 二次大戰人駛飛lêng機去lòng美國兵船, chit-má ê野球比賽, Suzuki Ichiro對韓國chhiàng聲, Matsui Hideki無tńg來替日本phah國際比賽, sûi hō͘日本人phìⁿ-siùⁿ. 若hō͘ in ê民族性侵犯--tio̍h ê時, góa當然mā ē真討厭--in, m̄-koh iáu是ē偷偷á佩服in ê民族性.
台灣soah倒péng, 真chē人讀冊, chiūⁿ大學, 考研究所lóng是為tio̍h beh有薪水kôan ê頭路, 進修mā是為tio̍h升官iah轉途. Che tō是國民黨佔領台灣了後ê教育, 教育pìⁿ做階級péng身ê工具, pìⁿ做統治者順利控制ê工具. Lán自細hàn tō hông教講ài好好á讀冊chiah ē有好ê頭路, chiah有thang thàn大chîⁿ, m̄-thang chhap政治, m̄-thang chhap社會ê公眾事務, 好好á為ka-tī ê前途phah-sǹg tō好, m̄-chiah講「gín-á人有hīⁿ無chhùi」, 受教育jú kôan--ê soah tō jú自私自利.
政治人物ê競選口號mā lóng是piàⁿ經濟, 好生活……, 台灣人若無自我思考能力, 若kan-taⁿ知自私自利, 無beh chhap「閒á-tāi」, tō bē有所謂ê公眾. 為tio̍h消除台灣人ê國家意識, lán koh hông教育做中國人, 台灣是中國ê 1部份,『四海皆有中國人』, soah hō͘台灣人pìⁿ做無根無家園ê民族, toh位有利益tō chhu tùi toh位去, 無ka-tī ê家beh án-chóaⁿ為家犧牲, 無國家beh án-chóaⁿ ē思考tio̍h國家意識, koh-khah bē去考慮tio̍h整體ê利益!
