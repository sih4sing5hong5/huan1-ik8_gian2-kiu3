講革命
台灣人chi̍t聽tio̍h「革命」ê「正常」反應tō是:「He m̄-thang--lah......%#$*!#」Góa認為tio̍h-ài先探討是án-chóaⁿ ta̍k-ê chiah-nī驚聽tio̍h「革命」, 連想to m̄敢想「革命」, koh khah免講現此時ê台灣人ē-sái有siáⁿ-mih具體ê革命行動.
Siáⁿ-mih是革命? 英文是revolution, 有改變, tńg-se̍h ê意思. 工業革命, 科學革命, 思想革命, 文化革命......chiah-ê lóng是革命.
Lán teh講--ê是政治上ê revolution, tō是beh推翻現此時ê政權. Kah若是推翻現此時ê政權, 無論用siáⁿ款方式(戰爭iah是無流血), lóng號做革命. 可比講東歐ê「Velvet Revolution」tō是無流血ê政治革命.
1 ê社會, ta̍k-ê若是tàu-tīn kah chiâⁿ爽快, tō無改變ê動力kap必要. M̄-koh lí oan-na有看--tio̍h:「當初時hit-kóa來台灣ê “兵á”, chit-má soah變做台灣ê好額人. Ah gia̍h鋤頭, kut-la̍t做艱苦thàn--ê, soah siáⁿ-mih to無. 人ê『終身俸』是立法通過--ê，ah lán ê老人年金soah kan-taⁿ是『暫行條款』niâ......」Tī中華民國體制ê台灣社會現實, ta̍k-ê m̄-nā bē爽快, koh chiok tū-lān!
台灣人tū-lān統治台灣hiah-ê特權壓迫, 經濟剝削, 人權忽視, 生活中chē-chē ê不公不義. 事實上, chiah-ê情形tī古早ê歐洲, 近代ê Cuba Ireland Vietnam kap Yugoslavia ê人民lóng bat tú--過. Chiah-ê民族lóng有反抗暴政, 有經過革命, m̄-chiah有châi-tiāu kā尊嚴搶--tńg-來, 了後chiah有機會thang實踐自我主張kap自我管理ê理想.
現此時台灣人受tio̍h民族壓迫(中國人, 1945年到taⁿ), 階級壓迫, 經濟壓迫(中華民國殖民階級, 資產階級) ê事實, soah m̄敢想beh反抗ê原因, góa認為是: (1) 400冬來被壓迫ê歷史造chiâⁿ ê民族性(Goto Shinpei tī 1897年對台灣人ê評價是: 驚死, 愛chîⁿ, 愛面子); (2)國民黨『我愛中華』ê殖民洗腦教育; (3)極權統治留--落-來ê病尾──反抗者死(iah是hông關到死), chit 3點造chiâⁿ--ê.
清國記錄台灣人3年1反5年1亂, che反映出台灣人確實bat反抗壓迫kap剝削. M̄-koh傳承--落-來ê文化m̄是teh肯定kap o-ló反抗精神, 顛倒是「無lán ê tāi-chì, mài chhap」, koh khah害--ê是soah teh khau-sé敢爭取生存權ê反抗者. Chit款民族性格kap世界受壓迫民族世代相傳ài爭取民族尊嚴ê教示chiám然無kâng.
國民黨kā lán講革命tō是流血, chit款恐嚇教育確實有成功. 照in講--ê, 若革命tō是thâi人, án-ne「自我革命」m̄-tō自殺?! Lán ài重視--ê tō是自我革命, koh有beh án-chóaⁿ hō͘台灣人覺醒, 進行自我思想革命.
看thàng殖民教育ê本質, 反省lán頭殼內ê文化毒素, kā洗hō͘ chheng-khì. Siōng好ê方法tō是讀世界各國ê歷史(反殖民史, 人民反抗史), ùi chia來反省, 重建ka-tī ê價值觀.
Tng台灣人清楚犧牲民族尊嚴bóng-tō͘ tō是甘願世代做人ê奴隸ê時, chiah有可能產生反抗ê動力. Tng台灣人覺醒民族尊嚴phēng個人性命hām chîⁿ水khah重要ê時, chiah有資格討論建國ê方法.
Chit-kóa chiah是台灣人tio̍h自我成長ê部份, kā ka-tī ê責任用1張選票tǹg hō͘中華民國體制內底ê民進黨, 是無châi-tiāu建立ka-tī ê國家--ê. Siōng無, góa了解ê人類被殖民史, m̄-bat有chiah-nī khîn-khó ê建國成功ê經驗.
