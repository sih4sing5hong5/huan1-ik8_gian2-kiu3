南投埔里是族群多元並存, 自然kap人文lóng真有特色ê所在, 「921歷史ê記tì」更加加添 i對台灣ê意義.
2003年熱--人, TGB ê台語生活營就beh來tī埔里舉辦, 為tio̍h籌備khang-khòe ê順sī, góan tī 2002年kôaⁿ--人ê 12月底, 親身去1 chōa埔里, 除去先看營地, 熟sāi環境, mā事先為mê年ê活動「探路草」, siōng重要--ê是beh kap營地ê負責人賴牧師chih接.
出發ê thàu早, 淡水是thàu風落雨ê烏陰天, 回想--起-來, ká-ná真chē kái TGB ê活動lóng是tī落雨天進行--ê, 總--是, sngh-sngh叫ê風雨mā ak bē hoa góan心肝頭ê期待. 1路ǹg南駛--去, 經過彎彎khiau-khiau ê中部高速公路, 當空氣漸漸á有山ê氣味, 4周圍ê茫mā愈來愈kāu ê時chūn, góan已經來到埔里--a.
「謝緯記念營地」khiā tī lio̍h-á半山腰ê山壁, 面對tiām靜ê鯉魚潭, hō͘ 1 phiàn山霧包圍tiâu--leh, hō͘人1種迷--人ê感覺. Góan 1 tīn人往營地內底行, 沿路m̄-tāⁿ有真chē種花kap草, koh看tio̍h 2~3隻kó͘-chui ê山豬. Tú行到「Talichih」(打里摺, Pazeh語"好朋友")記念館門kha口, 就聽tio̍h 1 chūn ká-ná ùi錄音機傳--出-來ê聲, 是1種góa m̄-bat聽--過ê話, 尾手chiah知iáⁿ原來是埔里「Pazeh」(巴宰族) ê語言, 賴牧師tng teh kā in編母語教材.
Tī記念館內底等待--góan-ê, 是親切ê牧師娘, i真熱心, góan對生活營ê安排, koh有課程ê設計, i lóng hō͘ góan真chē寶貴ê意見, 牧師娘mā kā góan講真chē chit-ê所在ê tāi-chì, 像in對921地動深刻ê經驗, koh有in投入族群文化khang-khòe ê心情, hō͘人真感心, i講tio̍h關係「Pazeh」ê點點滴滴, mā hō͘ góa chiok想beh親身來參與, 認bat.
營地ê細節討論結束, 賴牧師chhōa góan參觀 i收集設計ê文物館, che是góa第1 kái看tio̍h賴牧師, kap góa chìn前看--過ê牧師真無kâng.
Thǹg赤kha ê賴牧師kui-ê人充滿精神, 真熱情kā góan aisatchuh. 文物館保存--ê是賴牧師長久來用心收集ê文物, i koh kā chiah-ê文物照台灣歷史ê時期分區展覽, góan 1區1區tòe賴牧師行, 就像1站1站行過台灣早期前輩ê kha-jiah kāng款.
賴牧師講話ê時丹田有力, m̄-tāⁿ緊koh真清楚, 聽 i嚴肅koh認真紹介ta̍k項mi̍h-kiāⁿ ê意義kap i ê觀點, mā吸引góan koh-khah認真思考 i講ê話. 賴牧師用族群ê觀點解說真chē tāi-chì, i特別強調平埔族是「拜水」, m̄是「拜壺」民族, kā chit-má真chē文獻ê錯誤thuh破, mā用「蠻南」ê角度, 對chit-má人tiāⁿ-tiāⁿ teh講ê「漢人」kap「漢民族」提出反駁kap批判, 最後koh用台灣多元族群kap語言ê立場, kā góan提醒台灣人起國運動tio̍h-ài有ê腹腸kap精神.
聽賴牧師講話, góa不時都會感覺真刺刻, hiah-ê話引動góa思考, 一直到taⁿ góa koh tiāⁿ-tiāⁿ會想--tio̍h. 賴牧師受過政治苦thàng, m̄-koh i iû-gôan充滿性命力teh為台灣ê族群kap文化phah拚, 宣傳起國ê理念, hō͘ góa真感動, mā用che來勉勵ka-tī, mā kā iáu-koh少年ê góa提醒講, lán有koh-khah chē tāi-chì ài做.
Góa相信hit-ê e-po͘深刻ê體會kan-taⁿ是埔里ê 1部份niâ, 埔里一定有koh-khah chē豐富ê內涵等待lán同齊去體會hām思考, 期待2003年熱--人ê台語生活營!
