Mài koh 騙ka-tī ! / Pasuya
是ka-tī 做得來--ê ! / Kaut
Góa ê 新頭路 / Gio̍k-hōng
西元kap國際觀 / Phek-iàn
Siáⁿ-mih 是順法鬥爭? / Kaut
文化戰爭 / Tek-hôa
Chhōe 出源頭 / Chùn-kiat
20冬來ê錯誤kap矛盾(4) / Tek-hôa
心靈地圖(5) / Bûn-chhái
蘭嶼記情(3) / Bûn-ngá
Mài koh騙ka-tī !
8 月 14 暗時, lán-lâng 7 月半, 陳水扁「律師」開記者會 kā 台灣人會失禮, 承認 tī 海外有秘密口座, i bòai koh 騙 ka-tī, mā bòai koh 騙別人--a.
今年 tī 中華民國立委 kap 總統選舉, 民進黨 sio 連續大輸, 陳水扁落任總統 chìn 前, koh piak 出邱義仁事件, 死忠 sio-thīn ê 支持者 ut-chut to iáu-bōe tháu, chit-má 陳水扁承認有海外口座, tō ná tùi 支持者 ê chhùi-phóe 大大力 koh siàn--落. Kā 民進黨 hōaⁿ 權當做是台灣人「出頭天」ê 支持者, 1 時間 soah 雞 chhùi 變鴨 chhùi, bē-su é-káu teh 死 kiáⁿ, 苦杯一直 ǹg 腹肚底吞--落.
續--落-來, 台派頭人 soah kiàn-siàu tńg siūⁿ 氣, 開始 sōan 陳水扁, koh 有人叫陳水扁緊去死死--leh. 過去, 陳水扁政權 kiàn-pái 若出包, chiah-ê 台派頭人 soah lóng 替陳水扁背書, in 講國民黨 chau-that 台灣人 10 分, 民進黨 chiah kā lán thún 5 分, iáu 是比國民黨 khah 進步, 繼續 kā 支持者 ê 熱情 kōaⁿ 去「鞏固領導中心」. Taⁿ in 有 siáⁿ 立場大聲? In beh kàn-kiāu 陳水扁 chìn 前, ka-tī kám 免先 kā 台灣人會失禮?
