Molly ê庄kha生活
Molly自舊年hioh-kôaⁿ tī宜蘭tòa 1個月, tòe a-má o̍h做過年ê粿, o̍h tio̍h chiâⁿ chē, hō͘ i一直想beh koh tńg去宜蘭kap a公a-má生活. Ùi i hioh-kôaⁿ tńg--來, i tōē無tiuⁿ-tî tī生活中講tio̍h a公講--過ê話, a-má煮--過ê菜, māē講tio̍h tòe tī a公身軀邊聽厝邊頭尾ê老大人話仙講--tio̍h ê話題, 無形中i tī庄kha ê智識kap記tì tōē ta̍uh-ta̍uh-á累積. Tńg來新竹, kāng款ê情境i自然tōē kap庄kha做聯想, 進1步kap góa分享i ê想法. 有刺激tōē有反應, hō͘ gín-á tī庄kha生活tō是siōng好ê刺激. Tī老大人身軀邊生活是ē-tàng豐富gín-á心靈ê方式, 莫怪chiok chē電影lóng是用老人kap gín-á做故事ê主題.
Molly是1 ê知性ê gín-á, i kap a-má a公互動, 除去台語有進步, māē觀察a-má a公生活ê kòan-sì, koh有厝邊隔壁叔公chím婆ê互動. I chi̍t出門tō ài沿路kap人sio借問, a公a婆1路叫--過-去. I chiâⁿ歡喜kap人ai-sat-chuh, 因為a公a婆ē chiok歡喜kā i回應, kā i o-ló, hō͘ i koh-khah主動, chiok有感情--ê去kap人sio借問. Góa總是認為無1 ê gín-á應該ài hông關tī都市, ta̍k ê gín-á lóng應該tī庄kha大hàn, i chiah ē有豐富ê心靈, 浪漫ê想像.
看i ta̍k工騎kha踏車, chiâⁿ有精神tī庄內nǹg出nǹg入, bē-su看tio̍h 30 kúi冬前ê ka-tī, 無受sok-pa̍k ê gín-á時. Hō͘Molly有機會tī宜蘭生活, tō是hō͘ i ē-tàng看tio̍h改變當中ê宜蘭siōng尾--á ê súi, thèng-hāu i大hàn, i ê感慨hōan-sè ē phēng góa koh-khah強烈, 畢竟i成長tī 1 ê生長tī 1 ê bē siàu-liām過去, 無歷史感ê台灣社會, 今á日i經歷--過ê美好, māē像góa bat經歷--過ê美好kāng款, 快速改變, 甚至消失.
