勞動者ê社會哲學──Taⁿ米新故鄉(2)@Ui-chi
Àn 7--月到 taⁿ, TGB去過chiok chē所在訪問, ùi siōng起頭ê埔里Pazeh部落, 金聲叔--á ê虎尾寮行踏hām高雄紅毛港, 到10--月台南東山Kaboasoa ê部落體驗, 對góan刺刻真大, 台北文化學術kho͘-á認為chiâⁿ要緊--ê, tī民間社會tiāⁿ-tiāⁿ m̄是問題. 大學校園--nih hoah ê學生自治, tī chia tō是生活本身──ka-tī決定社區ê走向; 哲學系ê倫理學, 認識論kap宗教哲學, tī chia是「ia̍h tio̍h神ia̍h tio̍h人」ê天公伯--á哲學; 運動kho͘-á『虛擬』ê宣傳戰hām包裝戰, tī in ê生活--nih tō是鬥爭kap戰場; 左派teh hoah ê『知識青年要下鄉, 結合基層力量』, tī chia是ē-hiáu利用專家學者ê無力者.
讀大學學kui堆理論, soah m̄知iáⁿ理論ài實踐chiah有意義. 參與TGB了後, chiah知iáⁿ beh bú運動, 嘴--nih一直teh chhōe ê實踐場所tī toh. 7--月hām官--先-生講kah chiâⁿ soah-phah, góa決定趁做兵chìn前koh去1 chōa, 看in án-chóaⁿ teh pháng, 聽in ê指導hām教示.
Taⁿ-á見過1 pái, 1通電話官--ê tō來埔里車頭接--góa, chit 2 kang ê行程真簡單, i去toh góa tō去toh, i食siáⁿ góa tō食siáⁿ! Beh暗á, i chhōa góa先tī埔里4-kho͘-liàn-tńg lau-lau--leh, chiah oat tńg去紅瓦厝.
食飯飽, tòe i去參加社區大會, 開會了koh去隔壁庄澀水(陶藝村). Góa真thiòng, 總算有機會看tio̍h民間社會án-chóaⁿ做決策, khang-khòe án-chóaⁿ分pheⁿ, 結果kiau góan大學時代參加系學會, 開會拖kah lò-lò長, kúi-nā點鐘koh無法tō͘有決議完全無kâng, in半點鐘內tō通過beh án-chóaⁿ khai 600萬!
去澀水ê路--nih, góa真好玄問官--ê: in nah ē hiah有效率?「無--lah, 若有無kāng意見事先tō chhiâu--a, koh等到會議ê時, thài有法tō͘? 開會簽字是1 ê儀式niâ--lah!」Góan chiah-ê大學生kioh是ka-tī jōa gâu, lóng gâu tī理論, gâu tī講話, 處理tāi-chì ê mê-kak soah無半phiat!
9點外tńg來到紅瓦厝, 官--ê招góa泡茶, kheh瓜子兼phò-tāu. Góan ùi南講到北, ùi góa講到 i, 終其尾iáu是kā主題鎖定tī社區總體營造.
Pêⁿ-pêⁿ teh強調生態, i講A里山ê『達邦』部落日--時解說保育類動物, 暗時soah kā liô來食, án-ne人對in kám bē秤斤秤兩?『達邦』tō是án-ne bú--ê...... Góan ê話題tō án-ne牽tùi原住民運動去.
「還góa土地? Tio̍h--lah, lán lóng知iáⁿ in ê地是hō͘日本帝國佔--去, 到國民黨政權koh續leh佔, m̄-koh chiah-ê國有地, 有chiok chē to賣hō͘--人-a, ngē beh討kám有道理? Koh再講, 準in ê土地討ē tńg--來, mā無iáⁿ ē tńg去hia生活, 講來講去soah m̄是為tio̍h beh賣錢? 講kah beh回復祖先ê光榮, thài有iáⁿ? Khah公平khah實際--leh, 若iáu是無主之地, hō͘ in優先買地tō chiok有量--a, 無, he私人買--去-ê, mā是靠ka-tī thàn來--ê ā!」
「Góa用góan生態村ê道理去想, in thài無愛利用in對森林hām動物ê了解, 轉換做生態保育ê守護者. 1方面堅持beh保留祖先phah獵ê傳統, 另外1方面, che soah變做in beh kiau平地人競爭ê阻礙.」
Kui暗góa頭殼內lóng teh ká, 第1項講--tio̍h-ê tō是歷史清算ê問題. 歷史清算是政治問題, 若是民法賠償iah是刑事責任lóng beh chiâu算hō͘清, 現實上beh執行真oh, che牽連tio̍h繼承ê問題, 祖先造chiâⁿ ê困擾kám ē-tàng牽拖hō͘後代? 用228來講, thâi台灣人ê兇手蔣介石死--a, hit-chūn來鎮壓ê ah山á兵, 大部份mā tī事件結束tò-tńg去中國--a, lán beh追--ê若kan-taⁿ是刑法意義ê報仇, beh chhōe siáⁿ-mih人討?
Góa ùi chia思考--tio̍h: 歷史清算ê意義m̄是針對某1 ê人, iah是beh kā過去失--去-ê lóng討--tńg-來; 當初時tāi-chì發生ê結構性原因是siáⁿ, lán ài避免hit款結構koh再出現, 重點是beh總結過去, thang koh再ǹg前行, m̄是賠償報仇niâ.
第2部份, góa beh談khah深層--ê. 今á原住民運動siōng基本ê訴求是「原住民自治」, 問題是, 若kan-taⁿ是tī政治上hō͘ in 1 ê空名, án-ne kám有意義? Siōng重要--ê, 是ài有才tiāu ka-tī做ka-tī食, 目前ê主流是走觀光路線, che hām原住民運動要求無beh hông當做商品, 本身tō衝突--a, 像Taⁿ米坑teh做生態觀光, in ê紅瓦厝hō͘人hip相bē感覺ngāi-gio̍h, m̄-koh che情形若tī部落hōan-sè tō ē hō͘ in反感; in hoah beh行生態路線, 講in hia有jōa chē『帝雉』『山雞』, 講soah tō kā thâi來食......是kā生態理念當做口號, iah是具體落實tī生活--nih, 人kám看bē出--來?
原住民智識青年ē辯護講phah獵m̄是烏白thâi--ê; 原住民活tī山--nih, siōng了解beh án-chóaⁿ hām環境共存......問題是, 今á日ê自然世界kap éng過無kâng--a, 歐洲人古早mā靠phah獵teh維持生活, chit-má--leh? 世界hō͘工業革命, hō͘帝國主義, hō͘所謂ê強者giú leh行, 1方面beh保持舊傳統, 1方面koh beh追求新時代ê價值觀, 看--起-來真oh. 當然, che m̄-tāⁿ是原住民ê問題, 台灣人hām歐洲人美國人ê關係, tō ná原住民kap平地人ê關係, lán lóng tio̍h考慮beh全盤西化iah是『台體西用』? Àn chit-ê意義來看原住民, Hō-ló kap Hak滅族ê危機, tō ē-tàng了解che m̄-tāⁿ是語言ê問題, koh有價值觀ê chhia拚.
官--ê講--ê當然khah守tī ka-tī ê立場, kiám-chhái無考慮tio̍h原住民族受壓迫ê歷史過程, m̄-koh soah直接thuh-tio̍h重點, hō͘ lán chit-kóa beh做運動--ê iah是讀冊人真深ê刺刻.
代表民間觀點ê chit句話, hō͘ góa tī學校「社會哲學」課空想ê問題, kui-ê清楚--a, John Rawls ê『差異性原理』, Noziec ê「正義歷史論」......教授講koh khah chē外國ê例, lóng bē比lán tī ka-tī ê土地頂頭chhōe-tio̍h問題khah實在; 基層用in ê語言hām世界觀, 點出社會哲學ê死角, mā指出運動者無用現實考慮ê事實, chiah-ê反省是kúi個月來, góan行入去社區chìn前料想bē到--ê!
運動無才tiāu進展, 「向民間學習」hōan-sè是lán ê出路!
