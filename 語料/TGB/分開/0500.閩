消失ê反抗精神
Iáu ē記得2冬前, 公視tng teh放送歷史大戲『風中緋櫻』, góan kiáⁿ kap góa tng teh看chit chhut電視劇ê時, i hiông-hiông問góa講:「Ma-ma, 原住民是án-chóaⁿ beh thâi日本人?」Góa soah gāng--去, m̄知beh án-chóaⁿ應. I自細hàn tō看日本bàng-kah大hàn(che應該講是1種文化侵略), chit-má teh siáu Mushiking ê電動, 對日本chiâⁿ有好感koh欣羨, i mā bat kā góa講beh去日本讀冊, chhōe Doraemon kap珍珠美人魚. Iáu細hàn ê hāu-seⁿ, 想beh了解chit tè土地ê tāi-chì kap故事, m̄-koh lán做sī大--ê, kám有法tō͘滿足gín-á心內ê各種giâu疑--leh?
回想ka-tī成長ê過程, pē母無kā góa講過霧社事件是siáⁿ-mih tāi-chì? Tī學校, 老師mā m̄-bat講過霧社事件是siáⁿ? 印象中ká-ná bat讀tio̍h有關原住民--ê是「吳鳳ê故事」, che tō是台灣歷史教育ê悲哀!
1930年10月27, 日本統治台灣35冬, hit當時ê霧社屬tī台中州能高郡, 是Tayal其中1支Sedeq生thòaⁿ ê所在, 霧社事件ê主角, 是Sedeq霧社群, tō是人teh講ê Tkdaya(早期tòa tī chit-má眉溪kap濁水溪頂游, 意思是“tòa tī khah kôan所在ê人”), 包括hit chūn號做Mhebu, Hogo, Paran, Suku, Drodux, Truwan 6 ê社. 76冬前ê秋天, 有1工透早, thàn霧社公學校tng teh辦秋季聯合運動會, Mhebu社ê頭目Mona Rudao chhōa領chit 6 ê社發動攻擊, thâi死134 ê日本人. 被殖民者ê反擊, 寫出悲壯ê反抗歷史.
殖民者beh消滅--ê tō是被殖民者ê語言, 歷史kap民族靈魂, 日本人是án-ne, 中國人mā kāng款án-ne, 統治者ê統治手路絕對bē落軟. 霧社事件Sedeq ê命運, thèng好反映全體台灣人ê命運。
76冬後ê今á日, 台灣猶原hō͘不義ê中華民國體制teh chau-that, lán soah連反擊ê才tiāu to無, 台灣人反抗ê精神, kám講mā tòe hō͘風吹落塗ê櫻花kāng款消失--去-a? 白色恐怖ê政治犯kám得tio̍h平反--a? 40冬bē-tàng tńg--來ê烏名單, kám得tio̍h正義ê對待--a? 民進黨執政6冬, soah kan-taⁿ換tio̍h hiau-pai ê紅軍án-ne teh kā lán大細聲.
還hō͘台灣1 ê清白ê歷史, 是台灣人無thang走閃ê責任. 學校老師iáu teh教lán ê gín-á『偉大的蔣公』, 歷史ê解說猶原是teh延續殖民體制, 中國人thún踏台灣人ê歷史, mā iáu tī學校教室內底teh繼續, án-ne lán beh án-chóaⁿ起造有尊嚴ê台灣國?
