Siáⁿ人ê台灣
民進黨執政已經beh 3年--a, siáⁿ人統治台灣mā愈來愈明顯--a. 李登輝時代ê「新台灣人」意識hō͘中國人當做商品teh hoah賣, 中國人若講台語就是「愛台灣」, 台灣人若講台語就是「Hō-ló沙文主義」; 台灣人若講1句, 中國人ê媒體就批評kúi 10句. Siáⁿ人統治台灣? Mài講台灣人出頭天--a.
台灣人ê中國情結
Ta̍k-ê lóng看會tio̍h, 中國人chit-má teh收成統治台灣50 kúi冬ê成果.「中國民族」ê意識透過軍隊, 警察, 公務員kap教師ê運作, chit-má猶原teh統治台灣人. 用A. Gramsci ê話來講,「文化霸權」猶原掌握tī中國人手頭.
Ta̍k-ê lóng感受會tio̍h, chit kúi冬來媒體ê「暴力」侵入. 中國人借用媒體, 來發揮奸巧ê種族主義, hō͘台灣人認為中國人是優秀--ê, 台灣人是無水準--ê. Siáⁿ-mih媒體是第4權, 騙siáu--ê!
中國人就是用chit種制度teh暗khàm in ê種族意識, M̄-koh, 有jōa chē人知iáⁿ?「台灣意識」hō͘中國人當做商品teh騙選票, koh有jōa chē人知iáⁿ? 真chió人知iáⁿ--lah! Che是台灣人ê中國情結, mā是台灣人ê悲哀--lah!
「以台制台」是中國人留hō͘台灣ê困局, 簡單講是「利益」kap「認同」ko-tîⁿ ê難題. 以選舉來講, 到底beh選會sái代表共同利益ê人? Ah是beh選會sái代表共同身分ê人? 中國ê殖民統治hō͘台灣人認同錯亂, 民主選舉hō͘台灣人陷入「利益」kap「認同」鬥爭. 有人以弱勢者ê「共同利益」來攻擊台灣主體意識ê建立; 有人以「台灣人」ê身分來打壓弱勢者. 選舉ê民主kap殖民文化hō͘台灣人ka-tī制伏ka-tī, 中國人khiā kôan山看馬sio踢.
