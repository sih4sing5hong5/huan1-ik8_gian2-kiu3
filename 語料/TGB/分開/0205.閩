無hō͘台灣人講beh iah m̄, 好iah m̄好ê機會, 馬政府tō hiông-hiông宣佈開放美國帶骨牛肉kap腹內進口. Chit ê動作mā引起台灣消費者, 學界kap醫界等等ê社會討論.
2001年, 日本國內發現頭1隻有BSE(狂牛症) ê牛kap震撼國際ê肉骨粉事件, 一般民眾透過傳播媒體ê報導hām討論知影BSE是siáⁿ. Kāng hit年日本政府制定相關法律來維護國民chia̍h ê安全, mā限制農業kap畜牧業使用肉骨粉.
2003年12--月, 美國發現BSE病牛pìⁿ做疫區. 台灣, 日本, 韓國, Mexico chiah-ê 13 ê進口國sûi宣佈禁止美國牛肉進口ê政策. Koh來各國受tio̍h美國ê貿易談判壓力, 2004年Mexico重新開放進口, 2005年4--月台灣開放進口; kāng hit年12--月日本mā同意開放, m̄-koh有訂真嚴格ê條件: 進口牛bē-tàng超過20個月大, beh thâi chìn前ài先抽腦髓kap龍骨髓. 2005年6月24美國公佈第2隻牛感染ê消息, 隔tńg工台灣sûi停止進口. 日本tī開放1月日後ê 2006年chiaⁿ--月, 東京動物檢疫所tī美國進口ê肉品內底發現有牛ê腰脊骨, choaⁿ-á宣佈停止進口.
了後美國kap日本代表經過chiâⁿ chē pái協商, 日本政府mā組織調查團去美國ê肉品處理廠. 日本代表tī實地調查了後發現, 美國政府無遵守雙方協議內容嚴格監督, 致使肉品工廠無按照標準處理流程加工. Tī美國答應改善了後, 得tio̍h日本調查團認定安全無問題ê加工廠生產ê牛肉, 總算tī 2006年7--月chiah koh進入日本市場. 過程中, 美國kap日本ê談判, 進展kap結論, 日本民眾lóng thang透過媒體充分掌握kap討論.
2009年, 美國koh施壓力hō͘台灣kap日本, ǹg望替美國牛肉爭取koh-khah大ê開放空間. 台灣ê馬政府選擇用無公開ê對話方式kap美國簽約. 今年7月21, 日本tī 810箱美國牛肉內底發現2箱有lām ām-kún肉, 10月初10 koh發現tī 732箱內底有1箱透lām腰脊骨. 日本開放美國牛肉進口3冬來, 3 pái檢查出高危險部位kap美國13 pái肉品違規, che mā hō͘目前執政ê民主黨思考--ê m̄是kám beh大量開放, 顛倒是kám beh執行選舉公約寫--ê停止美國牛肉進口.
Ah lán台灣--leh, ùi 2005年到taⁿ, kám有發現任何1件美國違規iah是偷lām牛骨ê事件? Kám講美國進口日本ê高級牛肉業者phēng進口台灣ê牛肉加工業者ê加工流程koh-khah chhìn-chhái? Iah是日本khah pháiⁿ運, 台灣khah好運?
2009年10月26, 應當負責全民健康業務ê衛生署長竟然公開替美國hoah委屈! Chit款khiā tī美國立場講話ê態度, 民眾beh án-chóaⁿ理解馬政府講--ê「嚴格把關」ê定義? 台灣對美國牛肉若全面開放, siáng ē-tàng保證無通過各國檢疫標準ê牛肉bē轉tùi乏缺檢疫能力ê台灣, hō͘ lán chia̍h入肚?
