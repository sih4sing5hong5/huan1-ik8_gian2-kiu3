破病日記
赤iām-iām ê日頭
點to̍h性命ê源頭
軟siô-siô ê身軀
擋bē tiâu發燒ê溫度
赤iām-iām ê日頭
點to̍h性命ê源頭
軟siô-siô ê身軀
擋bē tiâu發燒ê溫度
看tio̍h清文燒hut-hut tú出版ê小說集《虱目仔ê滋味》, 內底有1篇〈生kap死ê Melody〉, 讀了我有真深ê感觸kap體會. 小說主角阿卿, 遭遇真悲慘, 原本美好ê前程, 因為破病, 人生就開始變色. M̄-tāⁿ訂婚ê cha-po͘人毀婚, koh出國pàng-sak i kap原本ê承諾. Chim-chiok想--起-來, chit種ê人生遭遇, tng lí面對生死關頭, siōng需要愛人ê關心ê時, soah得tio̍h真殘酷ê回應kap對待, hit種ê遭遇m̄知beh怨天iah是beh怨地? 山盟海誓若tú tio̍h殘酷現實ê考驗, tō知是真是假? 人生有時chūn tō是ē tú tio̍h lí無法tō͘計算ê tāi-chì發生, 今á日風平浪靜, siáⁿ人知bîn-á-chài ē起風颱? 破病就是siōng普遍ê意外, 雖然阿卿是小說內底ê人物, m̄-koh i ê遭遇tō活跳跳tī現實ê社會tú ē tio̍h, mā ē出現tī lán sì-kho͘-liàn-tńg ê親chiâⁿ-gō͘-cha̍p--nih.
故事ê主角tài tio̍h『紅斑性狼瘡』(SLE), kap góa chit-má tio̍h--ê是不止á接近ê病, lóng是『免疫系統』出問題ê病. Góa tī 2000年jo̍ah天, 證實得tio̍h『肌無力症』(MG), m̄-koh症頭tī khah早1997年tō出現--a, kan-taⁿ是症頭iáu無嚴重, mā無明顯, tō 1冬過1冬到完全發病, chiah知tāi-chì大條lo͘h. Koh-khah衰--ê是koh tio̍h『類風濕關節炎』(RA), 1種「bē死é癌」, 真正是人若衰, 種pû-á ia̍h ē生菜瓜. Ka-chài生tī醫學發達ê現代社會, 發明ê藥á hō͘人chia̍h thàng海--ê, 若是lí ê八字有夠重.
Góa kap主角無kāng款--ê是góa破病chìn前tō結婚--a, góan頭家根本tō bē-hù後悔, koh góa gín-á已經生--落, hō͘ i無法tō͘變khiàu, 橫直i tō是ài負責到底, 只好認--a, chit點góa真清楚. Ka-chài góa ê病是嫁ang了chiah發病, 若無tī婚姻chit條路, 一定mā親像故事內底ê主角, ài面對殘酷ê社會現實.
身軀ê病疼無算siáⁿ-mih, siōng艱苦--ê是心理精神上ê折磨kap壓力. 過去學生時代, góa tō是愛運動ê gín-á, 走sio-jiok,『吊單槓』, hō͘人ê印象tō是粗勇粗勇á koh活跳活跳. 想bē到chiah kúi年ê時間, góa tō ùi 1隻活跳ê「鹿á」變做1隻『趴趴熊』, 連一般人普遍時á siōng基本ê動作: 行, 走, 跳, pê, lóng變做chiok chia̍h力, chit種「無力感」是chiok大ê打擊. 30出頭ê人, 拖tio̍h 70外歲人ê體力, tài tio̍h chit種病ê好處是提早體會做「老人ê滋味」. 好lih-ka-chài西方有出高人(ko-jîn)發明『大力水手的波菜(大力丸)』kap美國仙丹, hō͘ góa koh ē-tàng維持基本ê生活能力, 雖bóng有bē-chió ê副作用ài忍受kap承擔, m̄-koh he mā是不得不ê選擇. 病久--a, 對生死有khah開闊ê想法, mā學ē-hiáu ài擔輸贏, che算是1種不得不ê成長.
