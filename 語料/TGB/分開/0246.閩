Chhàng tī利益後piah ê真相
台灣各種社會問題kap社會矛盾, 一直hō͘藍綠鬥爭am-khàm tiâu--leh, 1 pái選舉siáng贏siáng輸, siáng chiūⁿ台siáng落台, ta̍k-ê tō tòe leh歡喜iah kàn-kiāu. M̄-koh 1項政策實施iah廢止, 像beh三通iah m̄, 農地beh開放買賣iah bòai, 蘇花高beh起--無, 牽涉--tio̍h ê利益, 實際上比lán情緒ê起落koh-khah大. 有影是人teh chia̍h米粉, lán tī邊--á hoah燒.
「Siáng ē做chit款tāi-chì? In ê動機sī siáⁿ? Siáng siōng ē-tàng ùi chit內底得tio̍h利益?」《潘朵拉處方》(The Pandora Prescription) chit本冊tō是講chiah-ê tāi-chì.
作者James Sheridan tī研究美國醫療體制ê過程內底, 發現大藥廠為tio̍h利益, 控制美國甚至全世界醫藥產業ê運作秘密. Tī資本主義社會, che koh牽涉tio̍h政治, 經濟, koh有全球化ê kà力.「藥品對美國ê重要性, tō ná石油對中東hiah-nī重要kāng款. 藥品是對世界貿易kap制裁ê談判棋jí-á, 不止á關鍵.」「Chîⁿ ē影響政治. Siáⁿ人ê競選資金siōng chē, bá-kuh siōng chāi, siáⁿ人tō ē-tàng當選. Chîⁿ是掌控政府ê關鍵. 勢力siōng大ê企業mā siōng佔優勢, ē-tàng選擇符合ka-tī利益ê候選人.」
醫療藥品kap武器是美國控制世界ê 2項工具, mā是美國siōng大ê利益來源.「Chiâⁿ chē國家驚得失美國, 是因為美國經濟制裁ê能力. Chit-kóa制裁有真chē是醫療kap藥á. Koh有武器. 醫療藥品kap武器, chit 2 ê ùi商業立場來看是完美ê組合——傷害kap治療, chit ê seng-lí包山包海, 所有ê市場lóng無làu-kau. 若是美國ê醫療產業衰退, m̄-nā美國經濟ē受tio̍h chiok大ê打擊, 美國siōng有力ê其中1 ê棋jí-á tō無效--a.」
世界上, 真chē國家內戰iah是2國sio戰, 實際上雙pêng ê武器lóng是美國提供--ê, 無論siáng戰贏戰輸, 利益lóng美國軍火商teh ba̍uh. 戰爭造chiâⁿ傷害, 美國chiah koh提供醫療kap藥品ê「援助」, 利益換美國藥廠teh thàn. 續--落ê重建, 換美國工程商出場, 順續用hit國ê資源壟斷做交換ê代價. 真chē國家tō是án-ne hō͘美國bú害--去-ê.
一切lóng是利益思考! Tō親像開病院kap學校, m̄是為tio̍h社會服務kap教育, 是為tio̍h beh thàn-chîⁿ!
統治集團利用人民ê驚惶穩固in ê利益, 醫學機構kā chi̍t-kóa身體無爽快ê症頭講做是病, 藥廠chiah koh利用媒體放送藥品廣告; 藥á會引起副作用, 對藥廠來講che是重複性ê商機. 美國kā第三世界國家lóng當做是恐怖份子, 號召全世界phah『反恐戰爭』, thang維持lán本底穩定ê生活, 來處罰無聽話koh無受控制ê第三世界國家.「驚惶是決定人類行為ê關鍵. 驚惶是推動世界ê力量. 驚惶hō͘電視公司kap報社ē-sái經營--落-去, 驚惶hō͘人民乖乖á聽話, 向政府kap其他機構要求協助. Che正是社會運作ê基本方式——一切lóng是為tio̍h lán心內ē驚惶.」
Chiah-ê利益後piah ê真相, lán一般人oh了解, 媒體mā是大利益掛鉤集團ê 1部分.「無想beh hō͘人民知影真相, siōng好ê辦法tō是鼓勵ta̍k-ê去sio-chèⁿ, m̄-koh ài限制in sio-chèⁿ ê範圍.」Che tō是台灣ê新聞台24點鐘放送, 1堆政治評論節目kap『名嘴』móa-sì-kè ê作用.
當然che mā反映gōng百姓ê心理, ta̍k-ê kan-taⁿ想beh維持現狀, 過穩定ê生活, 任何變動lóng ē威脅tio̍h i chit-má有--ê. Tō ná像ta̍k-ê甘願繼續支持民進黨, mā拒絕相信民進黨kap台派頭人實際上是teh阻擋台獨運動ê事實, án-ne chiah ē-tàng繼續說服ka-tī講過去做--ê是tio̍h--ê, 免付出代價tō有人替lán kap國民黨chhia-piàⁿ.「有tang時á, 人想beh相信世間有1股phēng lán khah大ê力量teh控制一切. He有tām-po̍h-á親像是大人sa來做代替父母角色ê mi̍h-kiāⁿ. In siōng想beh ài--ê是穩定kap sù-sī ê生活.」
面對真相tō ài承擔責任, lán若m̄願面對真相, 實際上tō是維護利益結構ê共犯.
