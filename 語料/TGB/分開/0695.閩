陳水扁政權kā 320 beh辦ê公投, 講做是「台灣歷史第 1 pái」ê「直接民主」, tòe leh tàu鬧熱ê台灣人, kám知iáⁿ che其實是3黨政客kap學客合作poaⁿ ê àu劇? 陳水扁集團用chit步beh kun美國, 中國kap藍--ê, 同時mā kā台灣ê前途縛來替in政權ê延續背書, 實在gâu算; 藍--ê mā beh借勢kā失去4冬ê行政權搶--tńg-來.
Sak chit-lō公投, ē-tàng hō͘台派支持者交帶, kā死忠票催óa--來, 公投ê khanpang kap主題ê寫法, m̄-tāⁿ hō͘美國kap中國chhōe無péng牌ê khang-phāng, 藍--ê koh極加ē-sái sa程序問題來亂, 叫人mài領票, bē-tàng公開主張tǹg「反對票」.
熱情ê台派支持者kā chit場公投當做是「台獨ê重要戰爭」, 事實kám án-ne? Lán來kā看hō͘ chim-chiok, 第2案是問lán kám同意『政府與中共展開協商談判, 推動建立兩岸和平穩定的互動架構, 謀求兩岸的共識與人民的福祉.』m̄是「Tī對等ê條件chiah同意kap中國政府協商談判」!
民進黨想出chit招kā人phiⁿ ê步數, ná像真有台灣立場, 問題是, 若正經beh得tio̍h台灣人前途ê進展, nah ē m̄敢thoah khah明khiā khah chāi--leh? Beh po̍ah真--ê koh顧慮現實, siōng無, mā kā「對等」chit-ê前提chhāi--出-來, chiah有iáⁿ對台灣ê未來有明確koh正面ê意義, mā chiah算是有品質ê政治手路.
陳水扁集團根本to無夠氣魄, 辯講che是落實「直接民主」, 是kā國家重大政策交hō͘人民決定, 講kui-po͘ lóng teh ōe-hó͘-lān! 公投ê題目訂kah含含糊糊, 無前提mā無條件, kā『政治主張上的重大分歧』閃--過, 投--出-來ê結果ē有siáⁿ實際ê意義? 是beh同意kap中國政府協商siáⁿ-mih óaⁿ-ko? 是「統一和談」iah是「獨立談判」? 準公投有通過, 後pái hōaⁿ政權--ê若beh kap中國政府談「統一」iah「一國兩制」, mā無違背公投ê結果, kám m̄是?
Ùi『四個如果』, 『台獨公投黨綱』, 『四不一沒有』到chit-lō形ê公投, che是in一貫ê風格, 是in sńg kah慣勢ê選舉偷食步, 到時, 公投結果kāng款據在in配合現實利益ê需要做解說.
公投題目無明確ê前提, in kap藍--ê sio-cheⁿ ê時, koh kāu面皮講公投ài成功, chiah ē-tàng確保lán kap中國對話ê對等地位, chit種奸khiáu手路叫做是民主價值? Kā選民縛來替in ê選舉輸贏背書叫做民主精神? In ê卑鄙步逼kah藍--ê m̄敢公開反對, kan-taⁿ ē-sái sa程序問題抵制, 民進黨soah koh借勢kā liô--落, thuh bē tio̍h對方ê死角, soah thuh藍--ê鼓動選民mài投票是「反民主」.
Tī「民主社會」(in自稱是民主運動者), 主張「投廢票」iah是「mài領票」kám m̄是1種政治主張ê表達方式? Kám m̄是受「憲法」保障ê思想kap言論自由? 民進黨thuh藍--ê「反民主」, tú-tú好現出ka-tī「民主素養」是jōa kē路!
Chit款無坦白ê公投kám是teh落實「直接民主」? Kám是beh kā「重大ê政策交h3人民討論kap決定」? 騙人m̄-bat字! Che是teh逼人khiā-pêng, 逼人tī in tah ê籠á內選擇「Yes」or「No」, 有siáⁿ空間thang討論iah是選擇? 無khiā in hit-pêng, tō是「反民主」, tō是「無愛台灣」, 真厲害, chit-lō àu步數號做「民主價值ê深化」?
Nah正經有beh「深化民主價值」iah是落實「直接民主」, 無jōa久chìn前in hoah beh「催生新憲法」ê時, chhap thài 是「修憲」iah是「制憲」, 談--ê nah lóng是政治鬥爭ê口號, nah lóng是權力機關ê調整?
像Taⁿ米坑á, in 921地動了後, 重建過程社區ê參與kap決定, kám有法律效力thang「約束」行政官僚kap政客學客? 里長, 鎮長iah是縣長, 到底是地方自治ê落實者, 是中央行政機關ê執行單位, 是地方ê pē母官, 是體制認證ê權威者, iah是利益分贓ê權力者?
Kāng款ê例, 三峽Kam-á園teh籌備新國中, 負責ê桃á-kha國校校長有用心, 無論是ngē體ê規畫iah是軟體ê課程設計, lóng真有自覺beh kap社區結合, 結論soah lóng hō͘教育部ê制式規定退回, 教育改革hoah kui-po͘, 『鬆綁』hoah kui-po͘, 到尾--á iáu是tio̍h遵守規格化ê模式, iáu是tio̍h遵照官僚ê指示, 社區ê參與kap意志, iáu是輸hō͘ bē chhun-kiu ê體制.
社區自主kap行政官僚ê衝突, 集體參與kap政客學客權威ê衝突, chiah是落實民主iah是催生新憲法ài面對ê檢驗! 制定新憲法猶原是hiah-ê政客, 專家, 學者, 官僚kap財團teh kà力, m̄是chiú tī代議/資本民主制ê虛假教條, tō是kā決定權 la̍k tiâu-tiâu, kám正經有交hō͘社會充分討論kap決定? Kám有iáⁿ有現實判斷ê基礎? Kám chiaⁿ實徹底闊面來檢討民主價值ê落實? Mài siuⁿ súi面, che是優勢階層, 是政客, 專家, 學者, 官僚kap財團ê特權, 人民群眾kan-taⁿ tiām-tiām接受niâ!
公平合理koh有尊嚴ê新體制, m̄是péng理論, m̄是用辯論, mā m̄是ǹg hiah-ê權力者, 是實實在在ê人民運動, 是人民群眾自覺beh phah破舊體制, beh kä體制ê權威kap價值lóng hia̍t入去pùn-sò桶, 自主ê社會力互相kà力ê過程chhiau--出-來-ê.
Lán iáu無挑戰外來體制kap價值ê人民運動, iáu無瓦解頭人權威ê勇氣, iáu無氣魄beh phah破優勢階層壟斷事實, che一切lóng iáu是空思夢想!
