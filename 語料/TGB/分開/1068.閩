讀冊beh chhòng siáⁿ
Cha-hng cha-bó͘-kiáⁿ ê聯絡簿á老師寫講:『健體試卷66分(66分還圈起來) 請訂簽』. 講實在--ê, 講無要意分數是騙--人-ê, iah是ē siūⁿ-khì.
問cha-bó͘-kiáⁿ問題出tī toh位, 媽媽cha-hng m̄是有幫lí複習--過-a, nah ē koh bē-hiáu--leh? I講i m̄知意思. Góa看題目第1題:『不良的姿勢不會影響身體健康』(是非題), góa看--chi̍t-ē, 先tī頭殼內頓--chi̍t-ē, 答案是「m̄ tio̍h」. Kui張考試單á差不多lóng是teh sńg『文字遊戲』.
Chái-khí tī火車頂tú tio̍h同事, chit ê同事原本oan-na是chiok反對寫評量--ê, 聽góa án-ne講, i認為大量看冊是chiok重要--ê, ē-tàng增加語詞量, koh再講, góa ê cha-bó͘-kiáⁿ kah若一直beh tī台灣接受教育, tio̍h-ài去買kúi本評量來寫寫--leh, án-ne chiah知影題型, chiah知影beh án-chóaⁿ寫答案.
「答案」, kám m̄是ài用頭殼想--ê? Taⁿ, soah pìⁿ做ài靠寫評量練習!
來到病院, 問隔壁ê學姊, i頭1句話tō問:「Lín cha-bó͘-kiáⁿ是m̄是無寫評量ê koàn-sì?」Góa講:「I tī安親班hán leh teh寫, kan-taⁿ國語1本kap數學1本niâ. Kám講連健康, 體育, 生活mālóng ài寫?」I應góa講:「當然, lí koh ài kā lín cha-bó͘-kiáⁿ講, 後pái聯考lóng ē出chi̍t-kóa陷阱......」
Nah ē變做chit-lō款? 大量看冊ê最終目的iáu是beh應付考試!
問身軀邊ê人, 普遍反應是: 數學bē-hiáu,「Ah, lín cha-bó͘-kiáⁿ一定是冊看無夠chē?」國語bē-hiáu,「對--lah, lí ài叫lín cha-bó͘-kiáⁿ ke看冊, ùi『繪本』開始.」Chit-má, 體育, 生活, 健康bē-hiáu, 看冊, 看冊, 看冊, koh有偉大ê評量, 後pái goán cha-bó͘-kiáⁿ tō ē-tàng讀台大--a!
Kám是án-ne? 一直問ka-tī chit ê問題.
Cha-hng koh問kúi ê家長, in講gín-á ê學校tú tio̍h chit款健康體育ê考試, 老師是用chhùi問, gín-á chiah tī紙寫答案(O X), 因為in chiah國校一年, 驚有ê意思kap句型m̄-bat. Tng góa kā同事講chit項tāi-chì ê時, 同事講:「Lín cha-bó͘-kiáⁿ ê學校khah嚴格ho͘ⁿh~」Góa講:「M̄是, 是老師pīn-tōaⁿ, 考卷印印--leh tō好--a, 用chhùi念, koh tio̍h解說, in學校ê作風tō是驚hùi-khì.」
Góa chēng細hàn tī迪化街大hàn, hit-tang-chūn beh nah有『繪本』thang讀, m̄-koh大hàn了後, mā是ē-tàng kap人講Shakespeare, mā知影東北季風, mā有法度ka-tī thàn-chîⁿ去國外chhit-thô, mā thang kap chi̍t-kóa少年朋友分享生活經驗. Góa認為ka-tī是1 ê有內容ê媽媽, m̄-koh chiah-ê內容m̄是kan-taⁿ靠看冊來--ê.
Góa m̄是反對看冊, m̄-koh若phah開「親子天下」, ta̍k期後piah lóng ē推薦chi̍t大堆冊, 講紀律, tō有紀律kui套ê冊, 講想像力, tō有想像力kui套ê冊, 凡若家長tī教養過程ē tú--tio̍h ê問題, lóng有1套冊出來應付. Kám有影án-ne?
Cha-bó͘-kiáⁿ愛畫來畫去, 愛動手操作, 愛sńg『樂高積木』. 今年入去教育體制了後, 無形中cha-bó͘-kiáⁿ kám是ài pìⁿ做ē-hiáu寫答案, ē寫評量, ài pìⁿ做後pái góa tú tio̍h別人lóng thang chiok驕傲kā別人講:「Goán cha-bó͘-kiáⁿ chiok kah意看冊--ê!」Kám是án-ne, chiah ē-tàng tī台灣pìⁿ做1 ê chiok gâu讀冊ê人?
