Ùi gín-á ê語言使用發展講起
先來分享goán kiáⁿ ê語言使用發展.
A-siâng是母語家庭大hàn ê gín-á, chēng細hàn到taⁿ goán m̄-bat kap i講過1句華語, tńg a公a-má tau, 親人mā lóng講台語, 若tú tio̍h有人「無sè-jī」puh 1句華語, tō有人ē跳出來講:「In chit ê是講台語--ê, lí講中國話i聽無--lah.」
A-siâng大隻雞慢啼, 2歲chiah開始「講話」(意思是goán開始聽有i講ê語詞), 續--落1段chiok長ê時間, kan-taⁿ goán ang-á-bó͘ chiah聽有i teh講siáⁿ, 總--是有tú時á oan-na ē聽無ioh無. 到kah i 3歲ê時, 親人koh有chhiâng-chāi見面ê朋友mā開始聽有i臭奶呆ê台語. Taⁿ, i 3歲7個月--a, 全台語使用, 濁音, 介音, kap “tu” ê音iáu發無, 講話iû-goân是臭奶呆.
A-siâng 2歲5個月ê時參加假日共學(2禮拜1 pái), 2歲9個月ê時參加平日共學(1禮拜2工), 開始有長期koh固定ê gín-á伴. Gín-á ê口語能力tng teh發展, 大人lóng ē替gín-á做通譯, m̄-nā是翻譯話語, koh有行為動作. 除去語言, gín-á koh ē透過動作, 表情, 聲調變化, 情境來溝通, tī細hàn gín-á chit ê階段, 話語往往m̄是siōng優先ê交際互動能力, chiah ē, gín-á sui-bóng話語bē通, iáu是有法度sńg tàu-tīn.
共學團chiâⁿ大部份家庭是用華語做第1語言. A-siâng 3歲ê時, i iáu聽無華語, ta̍uh-ta̍uh-á, ùi聽無, 到半ioh有, 到開始o̍h人講kúi ê華語詞, 可比講『不要』. 到taⁿ, i完全聽有共學成員講ê華語--a, tī厝mā ē ka-tī se̍h-se̍h念1句接1句ê華語, 有tú時á koh ē用華語應--人. I感覺o̍h i ê朋友講話chiok好sńg--ê.
Sui-bóng chit 1冬來goán照常是全台語teh kap i對話, chiâⁿ chē共學家長mā ē kap i講台語, goán對i「o̍h華語」chit點mā無主動提供幫贊iah是鼓勵, i tī共學ê過程--nih, 自然接觸tō o̍h ē-hiáu--a.
Ui i chit 1冬ê語言發展, thang khioh kúi點出來講.
1. 語言學習, jú自然, jú生活, gín-á teh o̍h jú緊. 華語對A-siâng來講tō是外來語, i teh o̍h講ê過程, sui-bóng goán無鼓勵, 總--是mā無禁止iah限制, i tī kap gín-á伴互動ê過程, tī大人tàu-saⁿ-kāng翻譯ê過程, ka-tī kā台語hām華語對譯--起-來, o̍h ē-hiáu in講ê話. Chiâⁿ chē人同意「gín-á ài o̍h台語」, m̄-koh kan-taⁿ一直叫gín-á ài o̍h講, ka-tī soah m̄ kap gín-á講, án-ne kan-taⁿ ē有反效果. 語言學習是需要環境--ê, siōng好ê環境tō是tī厝內sī大人kap gín-á講台語.
2. 語言ê強勢kap弱勢. A-siâng ē chiah-nī緊tō o̍h ē-hiáu華語, góa確實有chhoah--tio̍h. 照講台語是台灣大多數人使用ê語言, m̄-koh經過國民黨成功ê殖民教育, 台灣人ê語言使用koàn-sì早tō hông áu--過, 華語pìⁿ做是唯一ê官方語kap共通語, in ê「國語」, 佔領kui-ê教育空間kap公共空間. 華語tī台灣是有政治力量做bá-kuh ê強勢語言, 其他族群ê母語相對是弱勢語. 1 ê講台語ê gín-á kap 1 ê講華語ê gín-á khǹg tàu-tīn, 講台語ê gín-á o̍h華語絕對phēng講華語ê gín-á o̍h台語koh-khah緊, che是語言權力ê koân-kē差別.
3. 是án-chóaⁿ tio̍h kap gín-á講台語. 準是台語家庭, chi̍t踏出大門tō是華語ê世界--a, koh-khah免講華語已經侵入chiâⁿ大部份ê家庭--nih, 連a公a-má to tòe孫講華語. Gín-á若有teh看電視, 情形koh-khah嚴重. 若無koh有人講母語, hit ê族群tō死--a. Lán對ka-tī ê厝宅, 土地, to有保護ê疼心, nah ē對母語ê消失chiah-nī無chùn無būn? 母語kap其他語言無kâng, 是記載族群歷史文化, 生活經驗, 倫理規範, 情感kap價值觀ê資本, 久年ê累積kap演變, lóng 1點1滴khiām tī母語--nih, tō ná像人ê生物本能, 行為模式, 適應環境ê能力, lóng khiām tī gene內底kāng款.
母語受tio̍h打壓ê族群, m̄是kan-taⁿ語言使用koàn-sì ê改變niâ, 是思考方式kap價值觀kui-ê hông áu--過, in無thang自由講出頭殼內想--ê, 心肝底感受--tio̍h-ê, 1 ê人無法度講話ê時, i tī chit ê社會ê存在mā ē ta̍uh-ta̍uh-á透明化.
社會權力地位jú弱勢ê人, jú ē chhu óa強勢者ê價值觀, thang爭取認同ê對象kap「一體感」ê存在價值, i ē phēng其他人koh-khah遵守主流社會ê運作規則, 捍衛統治者ê文化霸權, 否定ka-tī ê出身kap文化. Cha-bó͘人講華語ê比例koân是1 ê例, 父權社會是靠ta-ke sin-pū teh傳承維持是1 ê例, chng-kha gín-á jú ē phì-siùⁿ台灣人ê 腔口hām chhēng-chhah oan-na是1 ê例.
Cha-bó͘人kap gín-á tī社會kap家庭內底是相對弱勢甚至絕對弱勢--ê, 若beh tháu-pàng, 爭取自由kap平等, 頭1項, tio̍h先恢復使用母語ê權利. 女權運動kap教育改革運動特別tio̍h嚴肅面對語言問題, kā母語使用權hêng hō͘ 群眾.
母語是透過家庭傳承--ê. 台灣現此時ê大環境kap lán éng-kòe做gín-á時無kâng--a, lán細hàn tī學校bē-sái講台語, 總--是厝內iáu有teh講, éng-chūn反國民黨ê社會氣氛mā hō͘ 台語一直teh thòaⁿ, 有反殖民反壓迫ê意義. 經過總統直選, 政黨輪替了後, 中華民國kap台灣ê形影jú來jú thiah bē開, 華語 chit ê外來殖民語mā jú來jú鑽入去台灣人ê生活--nih, 受教育, 求智識, 做seng-lí, chhōe頭路, 考試, lóng tio̍h ǹg i, 台語ê文化資本ta̍uh-ta̍uh-á hō͘ 華語替代--去. Chit-má lán tī厝內若無koh kap gín-á講台語, 終其尾台語tō ē斷根--去, beh ǹg後pái tī學校1禮拜1點鐘ê母語課, 有影是bē-hù飼.
母語是lán思想kap發聲ê基礎, ùi chit ê基礎去學習新智識, 認bat世界, lán當然ē-tàng用母語教gín-á自然, 人文, 社會科學chiah-ê領域. Tī華語全面佔領ê台灣社會, lán除去tī生活中kap公共場所講台語phah開語言空間, koh tio̍h爭取母語ê教育資源, 累積母語ê文化資本.
本土ê歷史kap語文, 在來是受tio̍h統治者壓制--ê, chit 2項mā tú-tú是lán反抗ê基礎kap力量.「Chhèng-chí若是征服肉體ê工具, 語言tō是征服心ê工具.」Ǹg望A-siâng ê心靈kap思想, bē hông sok-pa̍k tī中國話內底.
