Siàu念3嬸
自有記tì以來, góa ē記得細hàn kan-taⁿ做過1 pái花童, 5歲ê時, góa kap表小妹良慈tàu-tīn做3叔hām 3嬸結婚時ê花童. Góa ē記得goán 2 ê hông chng-thāⁿ kah súi-tang-tang, 面boah粉, 2 pêng chhùi-phóe boah紅粉, chhùi--nih chhat紅kì-kì ê ian-chi, tō án-ne第1 pái mā是唯一1 pái做花童.
Kan-taⁿ ē記得hit-tang-chūn無經驗, koh感覺真好sńg, 一直thiau-kang beh kā新娘ê白紗裙giú hō͘ koân, 邊--á ê大人直直叫góa m̄-thang kā裙giú siuⁿ koân. 另外koh ē記得辦桌soah隔tńg工, góa看tio̍h chhím娶入門ê 3嬸, kui身軀穿kah紅kòng-kòng, hām koân-tah鞋to是紅--ê, góa甚至koh ē記得大人ê對話. Goán 2嬸koh kā 3嬸講: 「Lán厝內chiâⁿ pháiⁿ-sè.」新娘真客氣應講:「Lóng mā kāng款.」Sui-bóng是beh óa 40冬前ê tāi-chì--a, m̄知是án-chóaⁿ góa一直kā che記tiâu-tiâu, 大hàn了後góa chiah知影, 當初時新娘kan-taⁿ 17歲niâ.
3叔kap 3嬸結婚了後無kap goán鄭--家大家族chò-hóe tòa, 因為3叔hō͘隔壁庄招--去, 3嬸in tau開kám-á店. Góa ē見tio̍h in, lóng是去in kám-á店買mi̍h-kiāⁿ. 細hàn ê時看tio̍h 3嬸, 總--是看i tī灶腳無閒chhih-chhah, 簡單顧店ê khang-khòe lóng in養母負責. In ang-á-bó͘互相sio-kîⁿ, chò-hóe phah-piàⁿ.
3嬸bat kā góa講, 3叔為tio̍h厝內, 開始tio̍h半暝tòe大伯hām 2伯去thâi豬場thâi豬, hit-chūn 3叔lóng ē先sió khùn--chi̍t-ē thang補眠, m̄-koh hit-chūn gín-á pháiⁿ chhōa, chiâⁿ gâu哭, chiâⁿ gâu hoe, 為tio̍h mài影響tio̍h 3叔ê khùn眠, i koh tio̍h kha-chiah-phiaⁿ āiⁿ 1 ê, 手--nih抱1 ê, 半暝走去in tau對面ê廟埕, kā哭m̄知soah ê gín-á phiàn kah khùn--去.
Góa m̄-bat入去過3嬸樓頂ê厝, ta̍k-pái lóng tī 1樓kám-á店買mi̍h-kiāⁿ, iah是tòe大人去聽人話仙. Kan-taⁿ 1 pái, góa kap ma-ma去過in 2樓. Hit-chūn 3叔去參加廟ê過火, 無疑gō͘神轎to̍h火, 轎班lóng燙--tio̍h, 3叔特別嚴重. Hit-tang-chūn 3叔2支大腿以下燙kah chiâⁿ嚴重, m̄知是kúi度燙傷, 2支烏烏ê腳腿phòng-phā流ko.
Góa看tio̍h i腳腿ê時chhoah kah beh死, bih tiàm ma-ma後piah, 3叔hit-chūn燙傷ê腳腿, kui ê lóng kô͘ a公去廟--nih求--來ê hiuⁿ-hu, 講是ē-tàng消災解厄, 消腫消炎. Hit-chūn kan-taⁿ ē記得3嬸kui面憂愁, khû tī 3叔腳邊, chiâⁿ chē人直直kā安慰. 後--來ka-chài有貴人出現, tòa羅東ê 3姑丈來kā看, 看tio̍h 3叔腳腿teh爛--a, 堅持緊送去羅東聖母醫院hō͘ a-tok-á神父治療. 神父醫生直接用菜瓜布kā 3叔爛--去ê皮面頂ê hiuⁿ-hu khau hìⁿ-sak, 清洗koh消毒, 無暝無日注抗生素, chiah ùi死路kā 3叔救--tńg-來.
恢復了後, 3叔lō͘尾ka-tī mā講, 若無姑丈出現, 應該tō無i lō͘尾ê人生. 一直到taⁿ, 3叔kui年thàng天lóng穿長褲, i ê大腿全是hit-tang-chūn燙--tio̍h留--落-來ê疤.
Óa 20冬前3叔chiah kui-ke搬tńg來鄭--家內底面, tī a公留--落-來ê土地起ka-tī ê厝. Góa永遠ē記--得, hit-chūn年老病重ê a公, 知影3叔beh tī路邊起ka-tī ê厝, a公koh叫人替i sak輪椅去看3叔tng teh起ê厝, 親手kā石頭搬--chi̍t-ē, thiāu-á摸摸--leh, bē-su teh進行祝福ê儀式. 看a公面--nih hit款歡喜滿意ê表情, hoān-sè a公心肝頭ê大石頭總算hē--落-a, chit ê ùi 1歲tō無老母ê細hàn kiáⁿ òaⁿ娶koh hông招, taⁿ總算tńg來厝內面釘根--a. 厝起好無jōa久, a公tō過身--a.
因為搬tńg來厝內面, goán kap 3叔3嬸有koh-khah chē往來kap互動. 3嬸是庄--nih少數讀到初中出業ê cha-bó͘人, 厝內ê chheⁿ-mê牛tú tio̍h ài讀寫處理ê tāi-chì, lóng tio̍h麻煩3嬸, bē-su 3嬸生--來tō是beh做a-ḿ a-chím ê秘書. M̄-koh 3嬸總--是siōng好ng-kà, m̄-bat推辭, mā m̄驚hùi-khì, tī傳統保守封閉ê庄腳所在, 真罕得有cha-bó͘人像goán 3嬸hiah bē計較, 做人a-sá-lih, mā無愛講人閒á話, 人緣chiok好.
今年年頭聽tio̍h 3嬸tio̍h癌, 心內tiāⁿ-tiāⁿ祈禱, 求神thang醫治3嬸. Góa ta̍k不時to想tio̍h kúi-nā冬前3叔燙傷ê tāi-chì, 一直ǹg望mā相信貴人ē出現, tō像3叔當初時mā kā性命khioh--tńg-來kāng款, 心內總--是認為in ang-á-bó͘ lóng是好人, 上帝bē虧欠in.
Lán-lâng初4最後1 pái去看3嬸, i the tī廳--nih ê膨椅, 勉強ka-tī chek出chi̍t-kóa元氣, iáu有法度kap góa koh有大姐khai-káng, 伸手摸3嬸sió-khóa冰冷ê手骨, 手盤kap chéng頭á, ǹg望ka-tī ē-tàng hō͘ 3嬸chi̍t-sut-sut-á力量, thang好有夠額ê khùi力keng過5 pái化療. 邊--á ê 3叔mā óa來kā 3嬸ê腳腿lia̍h-lêng, hiông-hiông發現3叔老--a, 瘦chiâⁿ chē. 3叔一直是顧家ê cha-po͘人, chēng細hàn tō無老母, 30歲ê時chiah娶tio̍h 17歲ê 3嬸. 上帝ah! Lí nah ē tī i 70歲大壽chìn前hō͘ i死bó͘? Goán天頂ê a公若知, m̄知ē jōa-nī-á傷心?
貴人總--是無降臨, 奇蹟總--是無出現. Lán-lâng初9收tio̍h A偉傳--來ê消息, 3嬸半暝3點tī台北榮總過身, chit世人活過57歲. Hit-tang-chūn góa頭殼內koh出現hit ê chhēng紅洋裝, 紅koân-tah鞋, kui身軀chng-thāⁿ kah紅kì-kì ê少年新娘.
3嬸, 後世人hō͘ góa koh做1 pái lí ê花童, 好--無?
用chit篇記念我早過身ê 3嬸李小寶女士.
3嬸, 多謝lí為goán鄭--家付出ê一切, koh有lí bat hō͘ goán kui-ke大大細細ê溫暖.
Cha-bó͘-sun-á A鳳 tī新竹 2014/2/11透早
