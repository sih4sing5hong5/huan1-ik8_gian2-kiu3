因為lán失去警戒
Bat tòa過花蓮ê人lóng知影花蓮ê thô͘ ē liâm--人, 準離開花蓮--a, oan-na是固定1段時間tō ē tńg去行行看看--leh. 讀淡江大學ê學生gín-á, 出業了後繼續tòa tī淡水, iah是離開chi̍t-chām lō͘尾koh搬--tńg-去, beh做淡水人ê比例, 恐驚是全台灣學校內底siōng kôan--ê. 講到tè, m̄是花蓮ê thô͘ ē liâm--人, iah是淡水ê thô͘ ē liâm--人, 是tī讀冊iah chia̍h頭路hit段時間--nih, kap在地產生互動, 對在地有感情, 進1步認同在地, 選擇tī hia khiā-ke tèng根.
Ah若kā ka-tī當做是hit ê所在ê過路人, 考慮--ê是ka-tī ê利益kap利便, 對目chiu前ê光景, bē去想tio̍h留hō͘ gín-á後日á thang欣賞, 對土地ê開發, bē去要意對環境ê傷害phēng『環評』àn-sǹg--ê koh-khah大. Tō ná走路來佔台灣ê國民黨, 利用有限ê土地資源去滿足in無限ê chhùi-táu, 山林hō͘ in thiah-chia̍h落腹, 海口mā hō͘ in『填海造陸』--去. Tī難民ê領導下, 無論在地iah外地, sûi-ê-á信仰開發優先, lak袋á飽飽siông贏ê價值觀.
淡水, tō tī chit款價值觀--nih ta̍uh-ta̍uh-á hông開發/破壞kah mi-mi-mauh-mauh. Siōng新完工ê開發/破壞案是『淡水金色水岸污水及沙洲改善暨步道改善景觀』, tō是淡水捷運站後piah ê淡水河沙洲pìⁿ做人工化, koh有thūn淡水河pìⁿ出kui大phiàn ê人工草埔, kui-chōa河邊mā一直有步道iah碼頭ê改善工程teh進行. 有河book ê隱匿有寫1篇〈紀念淡水金色水岸的美麗沙洲〉講chit項tāi-chì, 請ta̍k-ê去in ê blog看māi.
『因為怪手太常出沒於淡水河上, 使得我們都見怪不怪, 失去了警戒.』文章內底chit句話hō͘ góa印象chiok深. 對ta̍k sì-kè to有ê開發/破壞, lán 1工1工忍受, chit款忍受ta̍uh-ta̍uh-á pìⁿ kòan-sì, kòan-sì久--來pìⁿ自然. Tō ná台灣人講北京語, 1冬1冬, 久--來外來語soah pìⁿ做大部份人ê日常用語iah第一語言, 台灣在地ê母語kiông-beh消失--去. 因為lán失去警戒!
因為lán失去警戒, 本底kioh是bē變ê光景, ta̍uh-ta̍uh-á cháu-cheng--去. 因為lán失去警戒, 山kap海sio連續hō͘政府kap財團聯合BOT--去. 因為lán失去警戒, 對殖民者有形kap無形ê統治暴力, lán jú來jú無teh chùn-būn, koh kā統治者ê規範內化做ka-tī ê價值標準. 因為lán失去警戒, 1冬過1冬, 中華民國chit ê外來政權iáu kui-châng好好, jú來jú chē人對i宣示效忠.
Ùi góa大學時代參與社團開始認bat台灣歷史到taⁿ, 10外冬過--去-a, 連gín-á to出世--a, góa ê gín-á soah tio̍h面對iû-gôan是台奸出頭ê台灣社會, 因為góa失去警戒, 無koh-khah phah-piàⁿ去kā改變. 1工過1工, kám ē 20冬後gín-á大hàn--a, lán iáu teh怨嘆hō͘外來政權統治? 因為lán失去警戒!
無知ê生活chiâⁿ輕鬆, m̄-koh tio̍h接受統治者ê恐嚇kap安排. Beh保持警戒ē chiâⁿ thiám, m̄-koh為tio̍h gín-á, 為tio̍h ka-tī存在ê尊嚴, góa ē學習ta̍k工累積chi̍t-kóa行動, 為tio̍h開創未來新社會phah-piàⁿ.
