清潔費事件了後過kúi-nā工, 烏龍叫A民kā A砲叫來廟後. 烏龍chi̍t-ē見tio̍h A砲tō tùi i講:「Lí ka-tī看, 惹麻煩koh tio̍h góa替lí chhit-kha-chhng.」A民tī邊--á mā tòe leh講:「Chit pái ka-chài有師父替lí thèⁿ--leh, 萬一lí hō͘ hiah-ê hòan-á tú--tio̍h, 恐驚ē hông thiah-chia̍h落腹.」A砲頭àⁿ-àⁿ無應話, 心內想講:「Kán, 是lín叫góa án-ne做--ê, 出tāi-chì soah來怪--góa.」烏龍:「Tāi-chì過--去tō準soah, 後pái辦tāi-chì ài khah chiû-chn̂g--leh, bîn-á-chài開始lí tō來chia kā góa tàu-saⁿ-kāng.」A砲tìm頭:「好.」烏龍:「等--leh kā房間掃掃--leh, e-po͘ kā góa lia̍h-lêng, 等天暗chiah tńg--去. Tī chia出入ài sè-jī, m̄-thang hō͘人看--tio̍h, ta̍k工lóng tio̍h注意, 知--無?」A砲koh tìm頭:「知--a.」烏龍接續kā A民講:「Lí等--leh叫A中, A華kap A國kā廟產資料整理hō͘好, lín 4 ê今á日tō處理chiah-ê資料tō好, bîn-á-chài ài kā góa報告, 雜務tō交代hō͘ A砲去做.」A民:「好, góa sûi來去辦.」
隔tńg工烏龍khùn到beh óa tàu, 起床了後, A砲已經kā中tàu-tǹg chhôan好勢. 烏龍看tio̍h桌頂ê飯菜, 笑笑á講:「Chiah-ê菜是siáng chhôan--ê?」A砲講:「是góa chhôan--ê.」烏龍講:「Bē-bái, bē-bái, 辦tāi-chì tō是ài án-ne.」A砲聽tio̍h烏龍án-ne kā o-ló, ná jiàu頭ná笑.
中tàu-tǹg chia̍h飽, 烏龍聽4 ê徒弟á報告廟產. 報告soah, 烏龍kā in講:「廟前chho̍ah對面hia hit間金紙店mā是廟產, lín去kā頭家講店beh收tńg來ka-tī經營, 限i 1禮拜內搬走, 另外, koh chhōe建築工來擴建店後ê空地á, thèng-hāu起好, lán tō搬過去hia tòa.」4 ê人聽了真歡喜teh tìm頭, A中sûi應講:「師父, góan sûi去辦.」
A中in 4 ê sûi去金紙店kā頭家講beh kā店面收--tńg-來ê tāi-chì, 頭家聽了講:「Góa已經kā A本叔--á租kúi-nā冬--a, 租金mā lóng準時交hō͘ A本叔--á, khah早A本叔--á mā kā góa講租金若lóng準時交, góa ē-sái一直tī chia賣金紙, nah ē hiông-hiông tō beh收--tńg-去?」A國sûi應:「A本叔--á已經無tī chia--a, chit-má廟是góan teh管理, góan beh kā廟產做有效ê管理, hō͘ lí 1禮拜ê時間搬, 1禮拜後mi̍h-kiāⁿ若無搬走, 建築工人ē入來做khang-khòe, 時到mi̍h-kiāⁿ ē lóng kā piàⁿ hō͘ khang.」講soah, 4 ê tō去chhōe建築工.
隔tńg工, 有1 tīn人來講beh測量, chi̍t-ē-á樓頂, chi̍t-ē-á店後, 出出入入, 看--來有影chhôan beh擴建, 頭家sui-bóng bē爽, sì-kè kā厝邊tâu, m̄-koh mā無in ê法, ta̍k工ná kiāu ná搬mi̍h-kiāⁿ. 1禮拜後, 工人入來kā所有無搬走--ê lóng piàⁿ掉, 後piah空地á mā開始ó͘地基, 準備擴建.
