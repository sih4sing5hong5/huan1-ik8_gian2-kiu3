1998年4月初7, 台北228記念館kā自焚者ê銅像chhāi--起-來.
反對黨ê市長, 議員, 立法委員teh o-ló自焚者, 講i ê「犧牲」, 帶動台灣民主ê重大進展, in koh講「今á日lán總算有機會以1個政府ê角色來感念Nâi-lóng對這tè土地ê貢獻.....」
反體制ê自焚者, 9年後, hō͘過去tàu-tīn ê「同志」用體制ê立場來肯定?
9年ê時間, 原本teh對抗統治者ê反對黨, giâ「大和解」「強本西進」ê大旗beh引領台灣「跨世紀」, soah tī ka-kī黨內初選就siak kah hi-lè-lè.
自認為是「清流」ê假先知, 一直想beh另外chhāi 1粒山頭, 但是, tī「整合」ê口號下, 猶原kui工teh互相牽拖, 歷史ê kha-jiah早就hông放bōe記--得-a.
Tī台北街á路頂, 雖然「進入體制反體制」ê公職愈來愈chōe, m̄-koh, 自焚者9年前大聲呼hoah ê主張~「100% ê言論自由」, 猶原是抗爭ê訴求.
看戲ê群眾怨嘆:「自焚者ê犧牲無換來覺醒」, 但是, 「怨嘆」1點á都無法tō͘改變奴隸ê運命.
理想ê世界ná像離lán愈來愈hn̄g?
M̄-koh若到有1工, lán hiông-hiông發現, 自焚者ê選擇m̄是犧牲, lán就會感受tio̍h 1種性命ê追求. He是 1種性命ê尊嚴, 1種性命ê美感, he m̄是犧牲!
「Góa m̄願屈tī豬tiâu內底, 做夥食phun!」
1989年5月19, 詹益樺tī總督府幾lō萬群眾面頭前, 引火自焚!
