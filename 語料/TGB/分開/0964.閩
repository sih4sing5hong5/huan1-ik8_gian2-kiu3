「水沙連」, 1個beh去hō͘人放bē記ê地名, 就親像Sao族(邵族) ê運命kāng款, hō͘外來統治者kap烏金資本社會掩khàm--去, 無人會記ê有人bat tī chia生活--過, kan-taⁿ有1-kóa觀光客來享受短時間ê景緻.
暗時ê水沙連, 是暗暗ê天色, hiah-nī súi ê湖, hiah-nī súi ê山, 電火ê光tī湖--nih閃sih, ná像teh kā góan相招, kā i ê神祕hām美麗展--出-來; 蟲teh叫ê聲kap i甜bùn-bùn ê歌聲, 傳tùi góa ê耳孔來, 目chiu 1 nih看tio̍h Sao族ê勇士teh kap鹿á走相jiok, cha-bó͘ gín-á teh歡喜唱歌跳舞, tī góa目chiu前一再出現, 目chiu koh 1 nih, 就kan-taⁿ chhun水沙連kap i.
透早ê水沙連, 罩矇ê山, 湖面白茫茫ê水氣, góa hām i khiā tī碼頭邊, 日頭chhiō tī湖面, 金光閃閃, 擋bē tiâu想beh跳入去湖--nih lia̍h金光, hiông-hiông, 有1隻船á駛來問góan「有beh坐船--無? 算lín khah sio̍k--ê!」
坐tī船頂, 看tio̍h hō͘船liâu--起-來1層1層ê水波, 船á mā慢慢á駛tùi白茫茫ê湖中央去, 『光華島』『玄奘寺』『德化社』, 1站1站觀光點, 1個1個親像beh死去ê所在, 無活力, 無性命, 行過幾10冬ê繁華, 就án-ne, chhun--ê是亂糟糟ê店á kap旅社.
Kap鹿á走相jiok ê勇士無--去-a, 活潑唱歌ê cha-bó͘ gín-á mā無--去-a, kan-taⁿ有觀光客留--落-來ê浮華kap pùn-sò!
歷史ê轉變照常teh繼續, 水沙連ê主人~Sao族, m̄管統治者是China人iah是日本人, in ê運命lóng無改變! 土地ê主人--a, tang時lán chiah beh來決定ka-tī ê運命, 做真正ê主人--leh?
