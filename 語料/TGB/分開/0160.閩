未成年ê台灣社會
3月11法務部長王清峰為tio̍h無beh執行死刑ê tāi-chì被迫落台, 媒體24點鐘無停khùn teh放送, 新聞炒3工了後, chit件tāi-chì bē-su m̄-bat發生--過, 社會大眾共同思考, 討論, 辯論ê機會mā tòe leh hòe-hoa--去. 有人tī網路頂發表一篇創作〈棒球場集體殺人事件〉, 內容是講贊成廢除死刑ê人ài負擔關押犯人ê成本開銷; 反對廢除死刑ê人ài參與死刑ê執行, 若是有thâi m̄ tio̍h人ê情形發生, chiah-ê參與者lóng tio̍h承擔責任, hông判刑坐監. 無論lí贊成iah反對, lóng tio̍h付出代價, 替ka-tī ê選擇負責.
替ka-tī ê選擇iah支持ê主張負責, 聽--起-來chiâⁿ理所當然, mā是民主社會基本ê公民素養, m̄-koh soah是台灣人siōng欠缺--ê. 可比講, lán支持台灣獨立, soah寄望民進黨kap國民黨政黨輪替, lán bih tī選舉後piah, 用選票取代反抗運動, m̄願面對民進黨阻擋台獨ê事實. Taⁿ, 當初時o͘-ián支持民進黨執政ê台派團體, khiā台助選ê專家學者, kám有為tio̍h民進黨執政8冬造chiâⁿ ê台獨運動倒退負責? Kám有kā群眾會失禮? 無! 頭人iáu是頭人, iû-gôan繼續享受台灣人民供應ê資源. 投票支持陳水扁ê人kám有án-ne來phìⁿ-siùⁿ民進黨? 無! 選舉chi̍t到, 累積hiah久ê ut-chut不滿sûi tháu, 繼續死thīn民進黨.
台灣人普遍相信『殺人償命』, chiâⁿ chē人án-ne來主張死刑bē-tàng廢除, kah若án-ne, nah ē hiah-nī簡單tō pàng中國國民黨soah, 無beh追究國民黨搶lán ê財產, 佔lán ê土地, thâi lán ê sī大ê冤仇, soah koh對國民黨本土派有期待? 中華民國對台灣ê統治是用台灣人ê血kap屍體thia̍p--起-來-ê, 228 ê真相到taⁿ iáu-bōe公布, 兇手kap相關責任者iáu teh享受人民ê血汗, 白色恐怖ê歷史mā iáu-bōe清算, kāng款ê標準, tú tio̍h壓迫者tō ē-tàng自動跳--過làng--過?
Lán ǹg望社會進步, 生活環境ē-tit-thang改善, m̄-koh lán soah教gín-á kā ka-tī顧hō͘好tō好, chhun ê tāi-chì免chhap-chhap hiah chē, 橫直有chia̍h飽siuⁿ閒ê人ē去bú.「別人ê gín-á死bē了」是lán在來ê價值認知, lán lóng是「精神上」支持, m̄-koh ài實際行動ê時, pháiⁿ-sè, góa tāi-chì chiok chē, 無閒, che kap góa無tī-tāi. Lán是支持別人去做, án-ne來lán khah免承擔風險, tāi-chì無成ê時, koh有委託代理人thang hō͘ lán chhò, 替lán taⁿ責任. Che tō是台灣人tiak ê算盤, ba̍uh贏無ba̍uh輸.
台灣人tō ná未成年ê gín-á, lán甘願kā ka-tī降到18歲以下ê狀態, chhōe民進黨做監護人, hō͘民進黨kōaⁿ lán ê人頭去kap國民黨hoah pa-lá-kián, hō͘台灣社會停留tī未成年狀態, hō͘中華民國繼續kā lán管教統治, che tō是lán m̄願為ka-tī行為負責tio̍h付出ê「代價」.
