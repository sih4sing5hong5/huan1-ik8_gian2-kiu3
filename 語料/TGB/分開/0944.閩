我beh tńg來種作! / Pasuya
行過山kha hit條路 / Kiàn-tì
樹林á山頂 / Ui-chì
Hiáⁿ目ê孤燈─記念鄭南榕 / Little Phoaⁿ
透早cheng-sîn, 窗á門開--開, 烏陰天烏陰天, 1陣風chhoe--來, koh siàm雨毛á, ná像hō͘透早ê pháiⁿ天òe--著, Yawas心情soah變gah悶悶.
Bē-tàng koh chhiân時間--a, Yawas o͘-tó͘-bái騎--leh就趕緊出門.
趕到部落廣場, 本底講7點半集合, 這chūn都beh 8點--a, m̄-koh來到位--ê iáu無10個--leh, ta̍k-ê ê情緒koh ká-ná kap天--nih ê雲kāng款, 烏陰烏陰, 無siáⁿ精神.
Yawas行過kap in aisahchuh, 聽in講chiah知影, 這幾工, 「Asia紅bûn塗工場」ê人sì-kè放話:「Góan會出動400個員工kap 200個警察等--lín, 好膽chò lín來!」
Hōan-sè是hō͘ chiah-ê話háⁿ--著, ta̍k-ê chiah m̄敢來......Yawas心肝底teh ioh.
這chūn, 指揮車ê喇叭有聲teh tân, Yashi坐tī駕駛座, 手giâ mài-kuh, 用Truku (太魯閣/賽德克族) 話大聲放送. 講無幾句話, 車駛tín動, 經過Yawas身軀邊ê時, Yashi tham頭kā講:「無要緊, 我來kā ta̍k-ê hoah--出-來!」Yashi ná放送ná kā車駛入去部落.
『我的外孫回來部落, 他問我Bagi的山在哪裡, 我告訴他, 那已經不是Bagi的山了, Bagi的山沒有了, 那是水泥廠的啊.....』Ciru khiā tī無jōa hn̄g hia, 用真食力ê華語teh講hō͘電視台ê記者聽.
