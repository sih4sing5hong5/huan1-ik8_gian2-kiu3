今年是日本kap中國慶祝建交40週年記念.
關係越南hām菲律賓海域ê無人島主權爭議, 中國有1套既定ê模式: 先派漁民tī hiah-ê島嶼附近lia̍h魚, 製造侵入海域ê爭議, chiah koh叫漁民peh起lih無人島作業, koh來派出軍隊「保護漁民」. Chit款橫柴giâ入灶ê模式到taⁿ lóng iáu真順利.
Chit pái中國針對釣魚台ê目的是siáⁿ? 想beh ti̍h釣魚台iah是想beh開戰?
中國ê「民意」chhiâng-chāi受共產黨內部ê權力鬥爭來利用, m̄-koh怨恨日本chit口怨氣真oh控制, chi̍t-ē無sè-jī tō ē燒過頭來傷tio̍h中國ka-tī. 中國內部hó-gia̍h-sàn jú差jú大kap社會ê經濟壓力威脅tio̍h共產黨政權生存ê時, 共產黨tō ē kā民怨轉ǹg日本, che一直是真有效koh方便ê做法. 換1句話來講, 若討bē tio̍h釣魚台, 共產黨真有可能ē開戰. 面對有核子武器ê中國, 經過戰後60外冬和平洗腦教育ê日本, 根本tō無法度應付, chhah tī中ng ê美國kám有講和做中人ê能力?
今á日(9/18)中國派1,000隻漁船駛ǹg Senkaku列島, mā是照chit款模式teh進行. 中國本底tō長期訓練真chē所謂「海上民兵」ê漁民, kap台灣ê漁民無kâng, chiah-ê中國漁民lóng受過武器訓練. 除去chiah-ê真正lia̍h漁過日子ê漁民, mā可能有自稱漁民ê海軍陸戰隊員chham-lām tī內底, 登陸釣魚台, 甚至tī當地停留m̄走(竹島模式), 用具體行動來搶佔島嶼.
100隻漁船日本ê海巡船iáu有châi-tiāu應付, 1,000艘漁船, 若無派出軍隊來行使自衛權, 無可能kā釣魚台保tiâu--leh. M̄-koh中國動員--ê是漁船, 日本若派軍隊處理, 百面ē出現防衛過當ê質疑. 40週年記念, siōng無日本內閣ē慶祝kah真艱苦!
