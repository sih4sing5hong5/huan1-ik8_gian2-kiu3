知識份子ê責任
自由派學者發起ê「民主政治kap台灣認同ê道德危機」聲明kap連署活動繼續引起討論, tī獨派sio連續khiā出來了後, siōng無lán ē-tàng看出台灣社會對民進黨ê不滿hām chheh心. 民進黨一再用「改革」,「愛台灣」,「本土政權」呼召人民選票ê支持, mā一再反背人民ê期待, chit-má「本土政權」bē koh再是民進黨ê萬靈丹, 真正是天公伯á有保佑!
Chiah-ê自由派學者呼召chiah chē人參與連署, kā社會不滿ê聲音引動出來, 試beh phah開批判ê空間了後, 續落來--leh? In ê行動tī toeh? Cha-hng in總算ka-tī講--出-來, in早tō先kā ka-tī iam--起-來: 繼續講理, phah開公民社會ê對話, m̄-koh bē行街頭. 根本就是teh講廢話, 莫怪hō͘人看衰siâu.
Tng in有道德勇氣khiā出來批判了後, soah無beh taⁿ知識份子ê責任, chiú tī讀冊人ê chām-chat, che tō是中華民國體制培養ê讀冊人, 先用知識份子ê道德光環跳出來證明ka-tī ê存在, chiah koh教示人民ài tòe in行, 橫直在in看--來群眾是被領導ê, m̄-koh in m7敢mā無才tiāu領導群眾, chit-má chiok chē人衝--出-去-a, in soah緊踏tòng-á: góan kan-taⁿ beh出一隻嘴niâ. 西方各國ê知識份子是khiā tī勞苦大眾ê立場, 行tī群眾頭前, 台灣ê讀冊人是bih tī群眾後piah, m̄敢taⁿ行動ê責任.
7月26 ê記者會了, eng暗ê評論節目kui-ê teh siah chiah-ê學者, 特別是台派kā批判民進黨當做是ka-tī beh用iah bòai用的刀á, kan-taⁿin ē-sái批陳水扁, 批民進黨, 其他ê人若批tō是teh製造混亂, koh hō͘人罵做是tòe統派媒體teh khí-siáu. Tō ná像台派對台灣獨立kap本土政權ê解說, tō算講in前後講法無一致, 互相矛盾, m̄-koh kan-taⁿin講--ê chiah有準算.
民進黨執政了後sok-ân ê社會空間, tī chiah-ê學者試beh phah開了後(雖bóng in強調bē有行動, kan-taⁿ beh講理), beh án-chóaⁿ tī「國」「民」黨sio-cheⁿ執政權ê時, 創造新1波ê人民運動(m̄是beh比siáng khah爛iah是選pêng)? Lán m̄-nā ài批判民進黨, ián倒國民黨, 消滅外來政權, mā ài清算反形ê政客, 學者kap社運頭人, koh-khah ài清洗lán頭殼內ê中國士大夫思想, kap控制lán價值觀ê文化霸權. Lán m̄-nā beh追求政治上ê獨立, koh beh ài文化價值上ê獨立.
