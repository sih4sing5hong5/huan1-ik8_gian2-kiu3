熱--人ê Hō-jiah@Toa-thau-lian
2002年ê熱--人是特別--ê, 對góa來講, 是人生另外1 ê khám-chām. Tī chit-ê熱--人, góa決定beh選擇ka-tī人生ê路, 過程內底, oan-na有tiuⁿ-tû, 不安, koh ài面對kap厝--nih ê戰爭, m̄-koh青松兄講--過ê 1句話, hō͘我chiok大ê力量, i講:「今á日góa若接受lín替góa安排ê人生, 有1工góa後悔--a, ah是失敗--a, siáng beh替góa負責?」
對TGB來講, 今年熱--人mā是特別--ê, chit屆台語生活營招生情形無理想, 尾--á轉變做TGB幹部訓練, tī 4工3暝ê營隊內底, ta̍k-ê人針對無kāng主題去思考, 討論, 借chit-ê機會, chhiâu-chhek TGB內部對台灣社會ê共識, mā chim-chiok檢討TGB ê定位kap方向.
Chit屆營隊討論氣氛iáu算sio-lo̍h, 印象上深--ê, 是góa kap Bō͘-chin chò-hóe主持ê「台灣Cha-bó͘」chit節課, tú開始, ta̍k-ê先看góan準備ê『絕代寵妓』(影片), teh看ê時, 就看tio̍h有ê人tìm頭, hàiⁿ頭, 有ê人bî-bî-á偷笑, tiām-tiām-á做筆記--ê mā有, hit-chūn góa心內就teh想講, 等--leh討論ê時一定會chiâⁿ刺激, 尾--á有影是án-ne.
Tú開始ê時, ta̍k-ê無意識就變做cha-po͘--ê坐1 pêng, cha-bó͘--ê坐1 pêng, bē-su beh對chhiàng--leh, 頭á討論ê時, ta̍k-ê對1-kóa觀點iáu有共識, 尾--á講著生活中tiāⁿ tú-tio̍h ê檳榔西施, E-mail頂kôan teh流傳ê Sexy Picture, ta̍k-ê就tiô--起-來-a, cha-po͘--ê感覺in是純欣賞, 無牽涉tio̍h意識形態ah是身體侵犯ê問題, m̄免kā看kah siuⁿ嚴重, m̄-koh cha-bó͘--ê認為chit時chūn cha-bó͘人ê身體是hông當做chhit-thô-mi̍h teh買賣hoah價--ê, koh再講, lán teh講反父權, 反壓迫, 反......, kám m̄是就是kā chiah-ê理念hē tī生活中實踐, nah會嘴講--ê是1種標準, 做--ê koh是另外1種標準? Ta̍k-ê愈講愈大聲, koh tǹg桌á sio-jiáng, 連England踢kha球ê Beckham mā hông拖--落-來, 過程有影chiâⁿ緊張刺激, 尾手Bō͘-chin, Taco, Sûn-sèng, Ui-chì in 4 ê人lóng koh主動chhōe對方繼續hit-kóa議題, hit種為ka-tī ê理念hām想法辯護ê氣氛, chit-má想--起-來不止á心適, enjoy.
Tī chia, góa看著1-kóa平常時á khah無機會講ka-tī想法ê朋友, tī chit kúi工, 提供chiâⁿ chē bē-bái ê看法, góa mā看tio̍h ka-tī愈來愈敢為理念kap別人大細聲, chit冬--nih, TGB ta̍k-ê人有影lóng成長bē chió, ta̍k-ê愈khiā愈在.
論真講, 理念就是án-ne愈辯愈明, ùi無kāng角度思考, chiah有法tō͘ giú開ka-tī ê Vision, ǹg望chit-ê特別ê熱--人, 會sái當作TGB ê台語生活營重新出發ê hō-jiah.
