Lán應該ài擔負ê歷史責任
Che 是 1 ê 偉大 ê 時代 !
經過 2000 年 hām 2004 年 2 pái 總統大選, koh 有 2005 年 ê『扁宋會』, 台灣人民總算 ē-tàng 認 bat tio̍h 政客欺瞞 ê 本質, 台灣人民 mā ùi 受侮辱 kap siūⁿ-khì ê 情緒, tō beh 行到全面覺醒 ê 階段.
Iah m̄-koh lán ài 指出: 檯面上 chit-kóa 政治人物無才 tiāu chhōa 領台灣人民行向新國家── chiah-ê 人若 m̄ 是台奸 ê 後代, 無, tō 是國民黨佔領時 ê 政治買辦, 今 á 日 in 做--ê kan-taⁿ ē-sái 算是 teh「贖罪」.
真正 ē-tang 引 chhōa 台灣人民 ǹg 前行--ê, 是 khiā tī 台灣勞動人民立場, 追求台灣民族 tháu-pàng, 決志 beh 完成社會民主 ê 青年團體. Chit ê 任務, lán 一定 ài 來承擔.
所有 ê 社會變革, lóng 是 ùi 少年人開始發動, ta̍uh-ta̍uh-á chiâⁿ 做全民運動, soah mā 因為少年人無資源, 運動 ê 成果 tiāⁿ-tiāⁿ ē hō͘ 政治老猴收--去. M̄-koh chit-má 島內 ê 革命情勢已經無 kâng--a, 人民 ê 怨恨 mā 有一定 ê 程度--a, 政治老猴想 beh 收割, 無 hiah-nī 簡單--a.
Lán ài 承擔青年 ê 政治啟蒙 khang-khòe, 無其他選擇, ùi chit-má tio̍h-ài 開始.
