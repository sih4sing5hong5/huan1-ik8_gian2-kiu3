台語內底有真chē ùi英語iah日語來ê外來語, 是一般講台語--ê lóng知影--ê. Siōng主要ê因素, tō是日本tī台灣殖民50冬留--落-來ê, koh有美國霸權文化對全世界ê影響. 日本帝國tī台灣推行現代化, 建立現代ê教育體制, ùi基礎建設來發達台灣ê經濟, 真正ê目的m̄是為tio̍h台灣人好, in kā台灣pìⁿ kah繁榮進步, 是beh替殖民母國日本來服務--ê. Tī chit ê殖民過程中, mā hō͘台灣人接觸tio̍h西方ê現代文明, 台灣人beh用母語來表達chiah-ê ùi西方iah是日本來ê現代觀念hām新ê事物ê時, kan-taⁿē-tàng用日語iah是日語內底ê外來語來表達. Kap ùi英語iah是日語來ê外來語sio比phēng, 其他西方語言tī台語內底留--落-來-ê tō ke真chió.
其他西方語言ē演變做台語內底ê外來語, 有1部份是殖民者留--落-來ê地號名, 像Formosa, 三貂角(San Diego), 原名Hoek ê富貴角, 原名fort de Zelande ê安平古堡等等. 有1大部份是ùi日語ê外來語pìⁿ做台語--ê, chit類--ê像: 「hò-suh」(水管)是日本ê外來語ホース, 本底是英語/荷蘭語ê hose/hoos;「bu-lá-jiah」(胸罩)是日本外來語ブラジャー, 本底是英語/法語的brassiere/brassière;「a-lú-bái-toh」(打工)是日本外來語êアルバイト, 本底是德語ê arbeiten;「pháng」(麵包)是日本外來語êパン, 本底是葡萄牙語ê pão iah拉丁語系--nih ê法語pain, 義大利語pane, 西班牙語pan;「sá-kuh」(保險套)是日本外來語êサック/コンドーム, 本底是英語/德語ê Sack, 意思是麻布袋á, 粗布袋á. Mā有chi̍t-kóa詞像「sat-bûn/tê-kho͘」(肥皂), m̄是經過日本外來語變做台語--ê, 法語ê savon, 義大利語ê sapone, 西班牙語ê jabón, 葡萄牙語ê sabão, 發音lóng kap台語ê sat-bûn真óa, 甚至連德語ê Seife發音lóng比日語ê sekken (石鹸) koh-khah接近台語.
有chi̍t-kóa外來語tī久長ê時間--nih ē來演變, 變kah chhōe bē出語源. 像台語ê「kha-khih」(土色iah土黃色ê軍服), 德語ê Kaki hām英語ê khaki lóng kap台語kāng款意思. 台語ê動詞「hám」kap名詞「hám-á」, 是日語ê ハンマ, che是ùi德語ê hämmern (搥打/敲), Hammer (榔頭/鐵錘) kap英語ê hammer (錘擊/敲打/榔頭)演變--來-ê. 台語ê動詞「bok」, tō是德語ê boxen (拳擊/用拳打揍), kap英語ê box (拳擊/用拳打揍)演變--來-ê. 台語ê「pōng-khang」, 是英語ê bunker hām德語ê Bunker. 英語kap德語kāng款屬Germanic語系, 台語內底m̄-chiah ē出現頭前hiah-ê譯音kap德語chiah óa近ê外來語, 相信iáu有chiâⁿ chē chit類ê語詞, che tio̍h-ài等語言專家繼續去研究. 有kúi ê德語ê語彙, 像「da」(這兒/這時; 那兒/那時) kap「satt」(滿的; 吃飽的; 充滿的), 意思kap用法hām台語mā真óa近, tī德語--nih lán若the̍h mi̍h-kiāⁿ hō͘別人ê時ē-sái講da, tō像英語ê Here it is. 台語ê「cha̍t-cha̍t」iah是「cha̍t腹」表示tīⁿ-tīⁿ無phāng, 發音kap意義hām德語ê satt mā真sêng, m̄知是m̄是tú好ê情形.
外來語除去頭前音譯--ê, koh有ùi語詞ê意思翻--來-ê. Ta̍k-ê khah知--ê tō是「sàng-sò͘」(酸素). Sàng-sò͘是德語Sauerstoff ê日語翻譯, sauer是酸--ê, Stoff是材料, Sauerstoff tō是酸ê mi̍h-kiāⁿ. Kāng款屬chit類ùi日本漢字翻--過-來ê外來語, 像社會, 經濟, 憲法, 革命, 教育, 哲學等等, lóng chiâⁿ做台語kap中文chia̍p用ê語詞. 其中當然mā有bē-chió是ùi德語來--ê.
