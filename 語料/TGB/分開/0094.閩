日本人非常崇拜李登輝, 特別是tī i完成《「武士道」解題》了後, 日本siáu李登輝siáu有chi̍t-chām, siáu ê程度, 有日本人甚至願意kā hit-tang-chūn ê Koizumi首相kap台灣ê李登輝交換. 比李登輝少年9歲ê Ishihara Shintarō, m̄管日本衛道人士有kah意iah無kah意, 今年i iû-gôan高票連任, 第4 pái擔任東京chit ê全世界人口siōng chē ê大都市ê首長.
李登輝kap Ishihara Shintarō siōng無有1 ê共通點: in少年時lóng bat研究左派理論; 從政了後mā lóng修改方向. 生長tī hit ê世代ê人因為經過戰爭, 看過悲慘ê生活, 清楚人性. In tī精神上phēng戰後生長tī富裕時代ê後輩, 總是ke chiok堅強koh韌命, vision mā ke chiok khoah. 無tiāⁿ-tio̍h是án-ne, chit-kóa老人chiah ē到chit-chūn iáu有影響力.
政治A kha有超過一般人phah開戰場, 經營舞台ê能力.
A kha ê Ishihara Shintarō, 大學時代研究社會心理學, 替i ka-tī後pái ê石原舞台phah基礎. 24歲ê時chūn得tio̍hAkutagawa賞, 接續koh寫過kúi本戰後少年性kap反道德ê冊, 先mài講內容好iah bái, Ishihara tī hit-tang-chūn確實創造1 ê「太陽族」風潮. 越戰時期, i以記者身分採訪, 是講無jōa久tō講腹肚疼làu屎, 提早結束. Tńg到日本了後, 因為chit ê戰場經驗, 決心beh chhap政治, 自án-ne khiā起lih政治舞台.
A kha Ishihara ê朋友, mā是政治A kha (A+) ê李登輝, 出身蔣經國學校, 自稱中國國民黨ê終生黨員, soah koh ē-tàng同時chiâⁿ做台獨教父, 實在矛盾koh神奇. A kha總是知影toh位是政治安全所在, 政治紅線tī toh位. Tī容允ê範圍內底, phah-piàⁿ出演hō͘台á kha ê觀眾歡喜, 得tio̍h民眾ê信任kap pho̍k-á聲.
Chit-kóa A kha老人屎ha̍k-á霸tiâu--leh, 世代交替無法度完成, 準有交權接班, chiūⁿ台來ê B kha, C kha, mā kan-taⁿ是趕狂落台, 無thang á chiâⁿ做1 ê優秀ê政治藝人.
