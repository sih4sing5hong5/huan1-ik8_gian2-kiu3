禮拜暗se̍h一中街ê時, 看tio̍h頭kâu後piah lóng khiā 2組慈濟會員teh募款, kui腹肚火àn-nāi bē-tiâu, tī路頭罵罵--leh, oat去街á尾koh繼續罵, kan-taⁿ是beh hō͘ in知影, 台灣人m̄是taⁿ-á ē-hiáu吞忍.
Khah意外--ê是, tng góa罵到1400粒飛彈ê時, ùi in ê表情, góa chiah tì覺tio̍h in竟然m̄知影中國飛彈對台灣ê tāi-chì!
今á日是拜2, 出車頭了後, koh看tio̍h車頭雙pêng lóng khiā 2組慈濟會員, 手--nih抱募款箱, chhùi--nih ná hoah:『10元不嫌少, 請捐出您的愛心.』Góa免講mā chit-pêng罵罵--leh, hit-pêng koh罵罵--leh.
Kiám-chhái是kúi-nā工來in hông罵kah不止á thiám ê款, 倒手pêng hit組soah kā góa chhiàng聲講:『飛彈會慢慢減少!』 Heh, che góa tō beh請教--a, lí nah知影ē減chió? Siáⁿ-mih時chūn開始beh減chió? Koh來i tō烏白chòaⁿ kui-po͘, tō是beh維護i募款ê正當性, i lia̍h準ka-tī是溫家寶?! Ah正手pêng hit組是lí若無beh捐tō緊閃ê態度, koh叫góa mài造口業!
愛心資源有限, chit-pái慈濟大規模tī街á頭ê募款活動了後, góa實在真煩惱, 風颱若來, 造chiâⁿ chē-chē人無厝thang tòa ê時, 台灣社會到底iáu有thang the̍h jōa chē捐款出來救濟ka-tī人? In tī台灣sì-kè khêng-chîⁿ送去中國ê行動, kap經濟犯lián台灣chîⁿ làu-phâu去中國ê行為, tī實質經濟上是kāng款á kāng款!
Lō͘尾góa送hō͘ in ê 1句話是: lín m̄知影ka-tī teh chhòng siáⁿ!
