Kám koh beh kek tiām-tiām?@Toa-thau-lian
有人kóng拒絕上課kan-taⁿ是teh逃避問題niā-niā, m̄-koh當學校kan-taⁿ會曉the̍h學分恐嚇學生ê時陣, tī chit-chióng上對下ê權力壓迫機制ē-kha, 學生是beh án-chóaⁿ會願意去上課?「當你看清楚chit-ê體制ê本質了後, 你tō無可能koh hō͘ i牽leh kiâⁿ!」
有人講:「你ài對ka-tī ê行為負責任.」所以當你koh是1 ê學生ê時chūn, 你tō是ài乖乖á去上課, bē-sái翹課, 老師上siáⁿ-mih, 你tō聽siáⁿ-mih, bē-sái有反對, bē-sái有抗爭. M̄-koh tī無合理ê體制內底, án-ne做kám講tō是負責任? Chit-ê扭曲ê體制若是無ài改變i ê本質, tō算i tī政策頂高改善, i所教育出來ê人民猶原是扭曲--ê!
學校無ài chhui-sak正確ê思想教育, kan-taⁿ teh chò表面上ê技術性知識ê傳授niā-niā, iū koh干涉學生ê校外活動, chē-chē ê教育方針攏是teh kā學生變chò是hām社會隔絕--ê! 莫怪有人講:「Chit-má ê學生冊真gâu讀, m̄-koh in ê社會學分是0 !」
Tō是因為欠缺思想教育, 所以chit-má ê學校教育tiāⁿ-tiāⁿ會培養出「權威崇拜/擁護者」, 權威kóng siáⁿ-mih, i tō信siáⁿ-mih, 對代誌mā攏kan-taⁿ相信片面之詞, kan-taⁿ看表面現象, bē去追查事實ê真相kap代誌發生ê原因. 准講「謠言止於智者」是tio̍h--ê, nā án-ne是m̄是大部分ê人攏是愚者? 不止是學生, 老師mā án-ne, 若有代誌發生, in攏是想beh息事寧人niā-niā, bē處理根本ê問題, kan-taⁿ叫學生乖乖á tńg去上課.
Chit-chióng不治標koh不治本ê做法, 是beh án-chóaⁿ教育學生? 而且chia--ê學生koh是aū-pái準備beh做老師--ê, 是beh án-chóaⁿ乎人對教育有信心?
