Chit ê體制出siáⁿ-mih問題?
Chit-má ê氣氛hōan-sè已經無適合談「制度」kap規則ê問題, 顛倒是lán對「政治」有siáⁿ-mih期待ê問題.
Tī chit場記者會, chiah-ê前輩談--ê lóng是關係「價值」kap「台灣民主政治應該是siáⁿ款」ê觀點.
民主確實m̄-tāⁿ是1種「制度性ê安排」, siōng無tī chi̍t-kóa追求koh-khah kôan ê價值ê公民看--來, m̄-tāⁿ是án-ne niâ. M̄-koh tī lán chiok ià-siān chit套規則chìn前, 可能ài先思考--ê是, 「集會結社」,「言論自由」kap「總統直選」, lóng是lán ê前輩為tio̍h台灣人beh當家做主流血流汗換--來-ê. 換1句話講, chiah-ê規則是kap真chē價值結chò-hóe--ê. Lán今á日若發現, chit-má ê統治者tī chit ê規則內底做kah實在siuⁿ害, 當然ài有相對的制裁做法. 若現有ê規則實在bē-sái--chit, tō應該改, iah是bòai照chit-ê規則行.
民主政治雖然m̄-tāⁿ是制度安排, m̄-koh mā m̄是teh提倡「新聖王政治」. Chit-má民進黨chiah腐敗, tú-tú是因為tī chit-ê體制掌握tio̍h權力kap資源了後, 充滿太chē bē-tàng有效規範ê問題? Chiah-ê lóng m̄是kā問題tàn hō͘ A扁--á tō ē-tàng解決--ê. 若m̄是因為chit-ê體制掌握太大ê資源, 太簡單「用權換錢」, 1993年許信良nah ē hiah有信心開出「20年免稅」ê支票? Chit ê問題, 就算有1工台灣國ê旗á飛chiūⁿ天--a, lán mā ài面對.
Lán應該ài問: chit ê體制出siáⁿ-mih款ê問題? Chit ê國家機器吸收hiah chē本土勢力了後, 產出siáⁿ-mih? Lán kám koh beh繼續án-ne做?
