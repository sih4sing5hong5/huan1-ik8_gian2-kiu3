被統治ê智慧
出來chia̍h頭路kúi-lō月日, kap過去tī kho͘-á內ê經驗chiâⁿ無kâng, mā是頭1 pái有10 thóng ê同事.
Tī chia, 頭家對外beh kā ka-tī經營做1 ê品牌, 內部ta̍k-ê lóng kan-taⁿ是成就頭人ê幕僚. 10 thóng ê人pun做5~6 ê部門, 頂ē mā pun 5~6 chàn, 工作者做tāi-chì tiāⁿ ē khê-kha khê手, mā tiāⁿ ē起bē爽.
Khang-khòe若出狀況, iah是頭家對交代--落-來ê tāi-chì無滿意, 當事者siōng tāi先ê反應, 是緊kā責任póe hō͘ lī. 若發生狀況, ta̍k-ê m̄是緊chhōe看toh位出問題, 緊來參詳án-chóaⁿ解決án-chóaⁿ調整, soah lóng先計較siáng tio̍h siáng m̄-tio̍h, kā頭家iah是主管tâu講siáng ài擔. Ta̍k-ê kan-taⁿ顧ka-tī ê khang-khòe, 自我本位chiú tiâu-tiâu, bē思考全盤, mā無teh顧慮頂ē手ê khang-khòe路, 當事者真罕得ē主動來協調hām解決問題.
頭家iah是主管若怪罪, 眾人是sio-cheⁿ爭取頂層ê重視kap肯定, ǹg望頂層了解ka-tī jōa委屈koh jōa kut-la̍t. 同事hông罵ê時, bē要意別人ê立場kap感受, 等到ka-tī tú--tio̍h-a, chiah hiông-hiông理解別人ê處境kap困擾; tāi-chì若過, 別人若koh thut-chhôe, soah sûi koh kap頂層khiā kāng-pêng, 解說講頭家teh怪罪有i ê考慮kap道理.
Ē層--ê lóng kioh是ka-tī是管家, 選擇khiā tiàm頭家ê立場, 頭家ê要求無論有合理iah無, ta̍k-ê lóng ē chhek頭家ê意去kā完成. Pêⁿ-pêⁿ是ē-kha手, m̄知tio̍h-ài sio-khîⁿ khiā tàu-tīn, soah互相kà力, 看siáng khah ha̍h頭家ê khùi口, chiah koh ǹg頂層ê看重, 來hō͘ ka-tī ê勢chhèng khah kôan.
台灣人欠缺聽kap理解ê能力, mā欠缺面對kap解決問題ê意識, koh khah m̄知選擇立場, 重要ê khám-chām總--是ē爭取iah是óa靠頂層, ē層chiah來pun派pun系, 互相thún-ta̍h, 看bē thàng制度kap結構koh有頭人控制ê問題.
用chit款觀察來理解台灣史, kám有看tio̍h siáⁿ-mih mê-kak?
