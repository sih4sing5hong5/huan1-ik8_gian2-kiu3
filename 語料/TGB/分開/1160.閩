寫hō͘奴隸á kiáⁿ (15)
20 thóng歲á ê時, góa離開厝--nih, 來到lán tòa ê chit ê所在讀冊. Hit-chūn決心beh緊chiūⁿ北來到chia, tō是想beh緊thang好chông去lán sio隔壁hit ê大都市街頭, 參與ta̍k不時jia̍t-put-put抗議政府ê示威遊行, 「反核」chit ê議題góa tō是hit-chūn開始知影--ê.
頭起先, góa無特別了解反對起核電廠kap核能發電ê問題, 單純是少年時ê熱情, tī街頭ê遊行koh有tī學校內底kap學生伴ê對話討論--nih chhōe tio̍h siau-tháu. Góa hit時chūn對踏tī lán頭殼頂, 開政府teh kā lán chau-that ê外來頭家真不滿, 對社會chiâⁿ chē無公平ê tāi-chì mā chiok無法度忍受.
像讀高中ê時, tō對tì青帽á ê教官chiok反感, sui-bóng in內底有---ê對學生iáu bē-bái, m̄-koh góa tō是對in chiâⁿ倒彈, 認為in無應該出現tī學校內底. 讀大學ê時, koh bat招同學伴chò-hóe抵制教官ê軍訓課.
Hit-chūn tō是kāng款ê心境.
Lō͘尾認真讀chi̍t-kóa資料, chiah ta̍uh-ta̍uh-á了解核能發電是siáⁿ, 安全性án-chóaⁿ.
Koh到lō͘尾, góa chiah了解, 起核電廠牽涉--ê是chiok大chiok大ê利益分配, 甚至koh關係tio̍h美國大頭家ê利益.
大學beh出業hit年, 反核遊行, chiâⁿ萬人tī立法院頭前hoah出反核ê主張, mā有kap góa年歲sio-óa ê少年學生, 組隊beh衝立法院, 阻擋in通過核電廠ê預算案. 開政府--ê用phùn水車chōaⁿ抗議ê群眾, 調動鎮暴警察kā in趕走. Góa chiok siūⁿ-khì, lán是án-chóaⁿ bē-sái hoah出lán ê主張? Lán是án-chóaⁿ bē-sái ka-tī決定? 是, góa hiah-nī-á siūⁿ-khì, 是因為góa bē記--得lán是奴隸, lán ê運命是頭家人teh決定--ê!
Góa mā bat tú tio̍h bat ba̍uh過核電廠工程ê朋友, 當面聽in講in施工是jōa-nī-á ló-chhó, jōa-nī-á chhìn-chhái, 因為in mā無相信核能四廠有可能ē運轉發電, nah tio̍h做kah jōa téng-chin. 無想到chit-má開政府hiah-ê人soah ngē beh運轉.
運轉--落ē án-chóaⁿ? 3冬前日本大地動, Fukushima ê核電廠故障, tòa tī sì-kho͘-liàn-tńg kúi-nā 10 khí-lo͘h ê人lóng tio̍h搬走, hit-tè土地無法度koh tòa人, in tio̍h離開ka-tī ê土地, chit世人hoān-sè lóng無機會koh倒tńg--去. 核電廠故障, lán看bē tio̍h ê lia̍p-á走--出-來, m̄知有jōa chē人身體受tio̍h傷害, chit世人tō是ta̍uh-ta̍uh-á看ka-tī身體lán--去, 等性命結束hit 1刻降臨, chiah thang結束無尊嚴ê屈辱折磨kap病疼ê拖磨.
Koh接續, góa聽tio̍h紅頭嶼ê消息, lán chia核電廠發電了ê核廢料有chiok chē tàn tī紅頭嶼. Taⁿ有kap lí chit-má差不多大hàn ê gín-á頭殼內生pháiⁿ-mi̍h-á, 到taⁿ做過不止á chē pái艱苦ê治療, 性命chiah chhím beh開展, chit世人i beh án-chóaⁿ渡過?
Lán享受核能發電ê經濟神話, 紅頭嶼人soah kui世人, kúi-nā代人teh承擔痛苦, án-ne lán kám有法度忍受?
日本, chit ê全世界siōng téng-chin, siōng ku-mo͘ ê民族, 核電廠to發生chit款毀滅性ê大災害--a, 對lán chia開政府hiah-ê人ê能力kap良心góa chi̍t-sut-á to無信任, 萬不一lán ê核電廠出tāi-chì, lín生thòaⁿ ê土地無法度koh tòa人, 身體害害--去無可能koh勇健, 有châi-tiāu ê人ē-sái趕緊soan離開, 走bē去mā無想beh走ê人beh án-chóaⁿ?
Goán大人為tio̍h beh hō͘ lín chit代phēng goán khah有出脫, ē-sái mài chhap-chhap hiah chē「êng-á-tāi」, ē-sái tō認真chia̍h頭路thàn-chîⁿ, hō͘ lín koh-khah好ê生長環境, hō͘ lín koh-khah ió͘-to͘h ê物質享受, hō͘ lín siōng有品質ê教育, hō͘ lín有phēng人khah有出脫ê機會. M̄-koh, 據在開政府ê頭家決定lán ê運命, 生活ê安全bē-tit-thang保障, 身體ê健康bē-tit-thang àn-sǹg, 性命iû-goân感受bē tio̍h尊嚴, 人生iû-goân看bē tio̍h未來kap ǹg望, án-ne lán kám有法度吞忍?.
為tio̍h對ka-tī交代, mā為tio̍h thèng好kā lín chit代交代, góa, 反核, 無需要任何理由!
