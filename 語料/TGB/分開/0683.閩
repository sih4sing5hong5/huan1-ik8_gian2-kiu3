請老師hō͘學生正確ê觀念!@Sin-chi
Góa chit-má讀大學2年á, 上過真chē老師ê課, 有ê老師上課上到1半, tō講「Lán中國人......」, 若無tō是講「Lán 5000冬ê傳統......」, piān若講tio̍h『華陀』, tō講是『我國的華陀......』, 真chē例, 講bē了, 有kúi-nā pái góa chiok想beh gia̍h手kā老師講:「老師, lí beh做中國人是lí ê tāi-chì, m̄-koh, góa是1 ê真真正正ê台灣人, m̄是中國人.」
Góa自細hàn tō食台灣米, lim台灣水, 用--ê是新台票, m̄是『人民幣』, 講góa是台灣人無任何m̄-tio̍h. Ia̍h有人講lán ê祖先是中國人, 所以lán mā是中國人, m̄-koh, 台灣chit tè土地是góa成長ê所在, góa對 i有感情, 有thiàⁿ惜ê心, 對中國不但無任何ê感情, 而且了解中國ê歷史kap政治了後, hō͘ góa koh khah討厭中國, 因此, 無人ē-tàng逼góa違背góa ê良心, 叫góa講ka-tī是中國人; mā無人ē-tàng侮辱góa, 叫góa是中國人!
Góa知iáⁿ, 大部份老師lóng受KMT ê大中國意識影響, 但是tī chit ê民主時代, 做老師--ê, 更加ài將正確ê觀念教hō͘ ta̍k-ê學生知iáⁿ, 親像「中國」chit ê國家根本tō是1949年chiah成立--ê; lán台灣chit tè島嶼目前hō͘「中華民國」chit ê政權統治, lán台灣人iáu無ka-tī ê國家, lán猶原是外來政權殖民統治ê對象......等等ê觀念, 若是老師有kā chiah-ê觀念教hō͘學生, góa相信免jōa久, lán一定ē-tàng kā「中華民國」ián hō͘ péng, 起造新國家!
另外koh有1 ê嚴重ê問題, tō是語言ê問題. 老師上課lóng用北京話teh上, ài知iáⁿ, 北京話tī lán台灣m̄是應該--ê, góa lóng將 i當做外國話來用, 台灣人應該ài團結, 共同對抗北京話chiah tio̍h. Góa建議老師盡量ē-tàng用台灣話上課, án-ne來, ē-tàng hō͘學生接觸tio̍h母語ê機會, lán ê母語也chiah bē消失--去.
Góa真愛góa ê老師, 但是góa koh khah愛真理. Tī讀冊ê過程中, góa ē不斷走chhōe真理, 希望全國ê老師將真理教kā hō͘學生, mài hō͘學生錯誤ê觀念, 若無, 受tio̍h傷害不止是學生, 社會, 甚至是kúi-ê國家!
