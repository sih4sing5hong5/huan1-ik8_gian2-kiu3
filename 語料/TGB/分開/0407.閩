公民社會ê力量
Hit工, 看tio̍h人轉寄ê文章〈她╱他們的血在你的咖啡裡—921國際反雀巢日〉, 內底寫講『雀巢』無論tī牛奶粉, 水iah是咖啡ê產業, lóng是剝削勞工, 破壞環境, 壓迫第三世界ê無道德公司, 呼籲ta̍k-ê mài買in ê mi̍h-kiāⁿ. 隔tńg工tī台染工會ê勞教, koh聽tio̍h講師講『雀巢』公司tī Columbia thâi死7 ê工會運動者, tī菲律賓thâi死2 ê.
Chit-ê消息hō͘ góa驚chi̍t-ē, góa sûi想tio̍h朋友S. S過去長久參與工運, tī 1 pái對台塑ê抗爭--nih, hō͘警察kòng kah頭殼受傷, koh hō͘台塑告. Koh來, 頭殼chit-ê傷, hō͘ i chah 1 ê病母tī--leh.
M̄知án-chóaⁿ, hō͘ góa hiông-hiông chhoah--tio̍h, 照講「台塑」ê產品mā是góa ài抵制--ê, m̄-koh góa soah m̄-bat tì覺--tio̍h, 厝內mā tú好khǹg 1支『南亞保鮮膜』.
Tī台染工會, kiàn-pái去to看tio̍h in ê會員人數直直減少, chit-kóa人走toh去? M̄是hông資遣, 無tō是hông調去別ê事業單位, siàu想用chit-lō步數迫勞工認份提早退休. 台塑企業一直sóa過中國, tī台灣, koh直直增加外勞比例. 對台染chit款傳統產業, 台塑mā無beh做產業升級, 1句「無thàn-chîⁿ」tō beh關廠. 是台染工會ê堅持, chiah迫公司tio̍h照步來, beh資遣無hiah簡單, m̄-chiah thang tòng chiah chē冬.
大學時代, tō bat聽siangpai講in無teh買「統一」ê mi̍h-kiāⁿ. 統一ê頭家高清愿是台灣siōng早過去中國投資ê大企業主, 抵制統一thèng好講是hit-chūn運動kho͘-á ê共識.
M̄-koh運動熱度過--去, 去中國投資設廠koh pìⁿ做趨勢, chit 10冬來, 市面上全「Made in China」ê產品; 7-11 mā滿滿是. Ta̍uh-ta̍uh-á, 貪sio̍k iah是利便, 厝內「Made in China」ê mi̍h-á 1工phēng 1工chē; tú-tio̍h--a mā ē買1包『統一科學麵』, iah是去7-11 la̍p電話siàu單. 是講「Made in China」ê mi̍h-á確實bē hàu-ko͘--得, mā確實有人teh堅持, tō親像朋友G ka-tī做ê T-shirt『我拒買中國貨』, khah早穿--出-去是ē hō͘人chhiⁿ, chit-má soah pìⁿ做全民共識.
Chiah kúi冬ê時間, 抵制中國貨ē有chiah大ê影響, 當然有kúi-nā面ê因素, 包括品質hām安全ê顧慮, 台灣對抗中國ê經濟統戰, 全球化內底國kap國ê kà力......, 其中消費者ê抵制, thang反映市民力量ê大細.
1 ê民主國家, siōng重要--ê是公民社會ê力量. 公民社會有夠勇有夠chāi, chiah ē-tàng監督政府運作, 約束國家機器ê權力無限制擴大. Beh形成公民社會, 勇壯公民社會ê力量, 當然人民tio̍h-ài有相當ê自覺, tio̍h taⁿ責任, phāiⁿ代價.
可比講抵制中國貨, kiám-chhái lán tio̍h khai koh-khah chē時間去chhōe m̄是「Made in China」ê產品, hōan-sè mā tio̍h khai koh-khah chē chîⁿ去買. Iah是像朋友G, kui-khì做T-shirt宣傳.
反映tī政治上mā kāng款, 可比講『含淚投票』. 民進黨kap國民黨pêⁿ-pêⁿ hō͘人失望, 普通時á ta̍k-ê oan-na chhiàng講ài hō͘民進黨教示. M̄-koh選舉chi̍t-ē到, 大部份人iáu是目屎kâm--leh去tǹg票,「無, lí beh hō͘馬英九kā台灣賣hō͘中國sioh?」「無, lí beh hō͘國民黨koh tńg來統治sioh?」Ta̍k-ê to án-ne講.
Bòai hō͘國民黨koh統治, bòai hō͘民進黨繼續烏白bú, m̄-koh lán mā bòai投廢票抵制; m̄願koh重頭pháng運動, tńg去行街頭抗爭ê日子; m̄敢hō͘ ka-tī khiā--出-來, 組織--起-來, 累積社會力量. 台灣人iáu是kéng siōng khîn-khó ê路行, ka-tī ài taⁿ ê責任, ài phāiⁿ ê代價, lóng pìⁿ做手--nih ê選票, ǹg望政客有1工良心發現替弱勢者發聲, siàu想民進黨有1工chia̍h m̄-tio̍h藥á主張台獨, kioh是選舉tō ē-tàng改變lán ê生活. 1 piàn接1 piàn ê選舉, 1張過1張ê選票, 1 kái koh 1 kái ê失望hām無奈, 台灣人目屎kâm--leh kàn-kiāu在心內.
Koh親像組工人政黨, che一直是勞工kap工運界ê ǹg望. M̄-koh工運若是無法tō͘ kā經濟鬥爭giú做政治鬥爭, 無法tō͘形成工人ê階級覺悟, iáu是ē一再出現背叛勞工立場ê工賊. 準有才tiāu組織階級政黨, mā kan-taⁿ pìⁿ做chió數人利益交換ê工具, 無法tō͘改變現此時ê生產關係kap體制結構.
Che tō是「台灣式ê民主」, 公民社會ê力量tī toh位? 台灣人無自主性, 社會力iáu hō͘政治力ká-tiâu--leh, 政客hoah siáⁿ, 人民tō tòe leh行. 若無形成公民社會, 人民tō無才tiāu出頭天.
