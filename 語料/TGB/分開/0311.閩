勞動者teh ho͘-hoah
看tio̍h行政院長劉兆玄tī電視替ka-tī辯護, 話講kah真好聽, 實在hō͘人chiâⁿ siūⁿ氣. Mā因為án-ni góa koh-khah確定, 中華民國ê大官正經是chia̍h米m̄知影米價!
Góan ang做裝潢10外年, 靠收入thèⁿ kui家伙m̄-bat有問題. M̄-koh ùi新總統chiūⁿ任到taⁿ, ta̍k月日ê khang-khòe直直chió--去. Ùi 7月份開始, 有khang-khòe ê日子tō比éng-kòe減kúi-nā日, 8月份kan-taⁿ做2禮拜, chit-chūn góan tau開始ài kā親chiâⁿ朋友借chîⁿ, 9月份koh-khah害, kan-taⁿ有thang做7工, 月給ùi 6萬外kho͘ lak kah chhun萬thóng kho͘. Góan ang sì-kè去問同業看kám有khang-khòe thang做, soah聽tio̍h koh-khah慘ê消息: 有chi̍t-kóa做裝潢ê老師傅已經連續40外工無thang做--a! Koh有30外歲人有nâ-âu癌前兆ê白斑, soah驚工作機會ē無--去, m̄敢hioh-khùn去病院檢查, 驚去治療無收入, kui家soah ē iau--死! 真chē人正經連基本ê生活費to tio̍h sì-kè去借, góan ê狀況已經超越『近貧』--a.
M̄-koh beh請問, 政府到底tī toh位? 政府kan-taⁿ無êng teh替hó-gia̍h人設想! 已經降低證交稅, koh beh降遺產稅kap贈與稅. 基層勞動者ê艱苦, 政府soah無chùn-būn--tio̍h!
Góa beh問, chit-ê政府到底teh chhòng siáⁿ? In執政ê目標, kám講是beh叫勞動者ê gín-á休學, 去做社會siōng kē層ê勞動工作, thang thàn所費來過日子? Tī chit-ê工作機會欠缺ê時代, kám講台灣人正經ài準備去東南亞國家做台勞--a?
