電視khong
Lán ê生活, lán ê思考hō͘電視影響kah siuⁿ深, mā hō͘電視pa̍k kah過頭--a.
Chhiâng-chāi聽做人父母--ê講, 用電視來顧gín-á siōng-kài好, chhōa gín-á siuⁿ thiám, siuⁿ hùi-khì, 電視chi̍t-ē開, kā gín-á hē tiàm電視頭前, sûi thang喘1口氣, gín-á ē tiām-tiām-á坐tī電視頭前, 目chiu ē hō͘電視放送ê bàng-kah tèng-tiâu--leh, 父母mā thèng好hioh喘.
M̄-koh án-ne來, soah ē失去真chē kap gín-á溝通互動kap引chhōa, 培養gín-á思考ê機會. Chit-má ê少年人bē-hiáu溝通, m̄知tio̍h理解別人, 真大ê因素是án-ne來造chiâⁿ--ê. 電視hiah緊, hiah直接, 單向ê刺激, hō͘ lán kioh是ē-tàng hō͘ gín-á借chiah-ê刺激, koh-khah緊來成長, 來學習語言hām表達, 視覺ê刺激soah khàm過聽kap思考ê能力, 人hām人實際對話, 互動kap雙向溝通, chiah是培養表達, 思考kap理解別人siōng有效ê方式.
Koh再講, chit-má台灣電視台放送ê bàng-kah, 差不多lóng用華語, gín-á若hō͘電視台pa̍k-tiâu--leh, 真緊tō ē hō͘電視ê華語牽去, 放棄母語表達; 電視台bàng-kah節目ê配音聲調lóng真無協調, 真chha̍k-hīⁿ, 內容chiâⁿ chē koh是pháiⁿ模範, phah來phah去, 罵來罵去, 想辦法beh kā人phiⁿ, 特別是真chē怪奇ê用語總--是hō͘ gín-á o̍h來tòe leh講. Hiah-ê節目對gín-á ê成長根本是負面khah chē過正面.
大人依賴電視ê情形mā無khah好. Tī chit-má ê社會, 電視是主要ê資訊來源kap娛樂pàng鬆siōng直接ê工具. M̄-koh lán ê電視台hō͘ lán siáⁿ款ê資訊, koh hō͘ lán siáⁿ款ê娛樂品質?
像連續劇, 特別是hiah-ê強調「本土劇」--ê, 製作費無chē致使佈景kap道具siuⁿ ló-chhó, siuⁿ chhìn-chhái bē要緊, 劇本內容soah lóng違反常理, kap社會hām人性ê實際情形mā bē通, 劇情ê編排chiâⁿ無用心, 像有1齣chit-má tng teh放送ê 8點本土連續劇, 有1段是手術了後, sûi ē-tàng行出手術房.
Chiah-ê本土劇ê內容, 無論背景是seng-lí場, 夜市iah是做球員, 醫生, 工程師, kám-á店頭家ê故事, 劇情lóng無siáⁿ區別, mā看bē出無kāng職業ê差別, 劇本ê演變差不多lóng kāng款, chi̍t-kóa beh kā人sio害, beh kā人設計ê安排, mā lóng hàm kah有chhun, tī真實ê世界nah有可能發生? 若koh sió khah認真kā看, koh ē發現hiah-ê主角人物ê性格kap表現, 根本to無sêng台灣人. 無ha̍h實際社會, 人物mā無符合具體ê台灣人, che是siáⁿ-mih「本土劇」? Chit款品質koh粗koh kē-lō͘ ê戲劇, ta̍k工soah有hiah-nī chē人準時坐tī電視頭前等leh看, chiâⁿ chē人平常時á ê話題mā lóng hō͘劇情ê內容khan-bán tiâu--leh, lán對實際, 具體ê生活, 教養, 環境轉變kap社會變化ê討論對話, to lóng hō͘ chiah-ê電視劇替代kap oai-chho̍ah--去-a.
Lán teh怪罪chit-má ê少年家價值觀混亂行為偏差iah是人情冷薄ê時, lán tiāⁿ-tiāⁿ teh看ê綜藝節目teh做siáⁿ? 有kek khong kek siáu--ê, 有kui工teh phah môa-chhiok--ê, 有cha-bó͘ gín-á chhēng kah làu奶làu kha-chhng-táu--ê. Lán teh指責少年世代ê時, tō是綜藝節目教lán ê gín-á hi-hoa, 空虛kap物化女性ê價值, lán若坐tiàm電視頭前, chūn開chiah-ê節目, iáu是頭殼khang-khang看kah笑hai-hai, kám m̄是? Koh像chhèng有1段時間ê唱歌比賽節目, pìⁿ做jōa-nī chē人ê共同話題, 參加者若tio̍h等, sûi thang出名thàn大chîⁿ, chit款價值錯亂扭曲ê「教化」功能, 又koh有jōa chē人ē警覺--tio̍h?
舊年日本Fukushima發生大災難, 日本媒體安定人心ê功能hō͘ lán真深ê印象. 台灣--leh? 台灣ê新聞台到底ē-tàng hō͘ lán siáⁿ款有lō͘-ēng ê資訊? 新聞報導bē-su pìⁿ做綜藝節目, 不時做ê專題報導mā bē-su pìⁿ做某1間餐廳, 某1間高消費店ê廣告kāng款. 新聞報導頭1條chiah teh講kē收入者ê困境, 後1條新聞sûi teh報toh 1 ê hó-gia̍h人ê「消費品味」; chiah chhím報講台灣hó-gia̍h-sàn jú來jú嚴重, 等--chi̍t-ē sûi koh報toh 1 phiàn『豪宅』án-chóaⁿ súi tú án-chóaⁿ súi; chiah tú報講官商勾結真惡質, 報了soah teh美化toh 1 ê企業ê形象; liam-mi報講台灣核電廠問題bē-chió, liam-mi koh報講台灣若無核電, 經濟百面ē chhē底. 台灣ê新聞是teh反映社會實際ê困境kap問題源頭, iah是麻痹--人, kā人對權勢結構ê不滿se̍h對別位去?
新聞台ê評論性kap談話性節目, hiah-ê主持人kap來賓ta̍k-ê to無所不知, tō算是錄節目chìn前chiah看tio̍h討論主題ê資料, iáu是ē-tàng講kah chhùi角全pho, 無論是政治, 經濟問題, 無論是天文, 地理iah是天災地變, hām外星人問題mā lóng有châi-tiāu chòaⁿ kah有1支pèⁿ.關係政治議題iah是選舉評估, in發表ê觀點koh-khah是有特定ê立場kap利益, 像kāng款ê tāi-chì發生tī in支持kap反對ê陣營, in ê論點kap結論百面ē tò-péng, in評斷tāi-chì ê標準隨時ē-tàng為tio̍h特定ê條件來tńg-se̍h.
Ta̍k暗, 各別ê支持者電視開--開, to lóng慣勢ē chūn去看chiah-ê節目, 聽hiah-ê發言者khang-chhùi-pō͘-chi̍h, 畫烏漆白, 看1 ê影生1 ê kiáⁿ, 支持者對討厭對象ê觀點一律排斥kap否定, 對崇拜對象ê講法全盤接受, tō準真chē講法sio衝突sio矛盾in mā bē要意, koh ē sa leh sì-kè說(soeh), 心思lóng hō͘ chiah-ê電視新聞評論者ê議題牽leh gōng-gōng-se̍h. Poaⁿ戲--ê無siáu, in講siáⁿ款ê話lóng有in特定ê立場kap考慮, m̄-koh看戲--ê聽kah hīⁿ-á phak-phak, che tō有影是khong--lo͘h.
