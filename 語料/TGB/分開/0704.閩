舊年年底góa做1張kha-lián-tah, 為beh kā『國慶日』,『蔣公誕辰紀念日』,『光復節』......hú掉, soah連「和平紀念日228」chit-kang mā無--去. 看--tio̍h ê人頭1 ê反應lóng是:「Chiah-nī重要ê日子nah ē-sái無--去?」講實在--ê, 雖bóng che m̄是góa ê本意, m̄-koh góa chiâⁿ歡喜, góa歡喜lán ē-sái借chit-ê機會, koh重頭來思考「228」對lán到底有siáⁿ-mih意義?
現此時「228」tī台灣社會已經m̄是禁忌--a, 媒體ē講--tio̍h, 選舉造勢ê時加減mā ē hoah--tio̍h, 學校mā有台灣史課程--a, chit-má ta̍k-ê to teh講「228」, m̄-koh「228」到底是siáⁿ? Án-chóaⁿ發生--ê? 是án-chóaⁿ ē發生? Kám和解--a? 對台灣人ê意義是siáⁿ? Chiah-ê kám交帶清楚--a?「228」到 taⁿ變做口號, 人人teh hoah, 台派the̍h che來giú選票, 統派the̍h che繼續來chau-that台灣人. Lán對「228」kāng款無清無楚, 猶原無歷史清算, ta̍k-ê人嘴teh hoah「和平, 和解」, 無清算beh nah ē有公義? 無公義beh和解siáⁿ?「228」ê意義ùi陳水扁政權ê台灣歷史--nih消失--去-a, mā ùi台灣人心肝內消失--去-a.
今年228李登輝kap陳水扁發起百萬人手牽手守護台灣ê活動, in講lán ài保護台灣m̄-thang hō͘中國人來, 中國若來, tō ē有第2 pái ê「228」; 政客, 媒體kap社會主流價值觀mā一直teh教lán『擺脫悲情』『向前看, 不要向後看』; in講「228」是族群衝突, 是文化差異造chiâⁿ--ê, m̄-koh chiah-ê lóng過--去-a, lán chit-má ài和解, bē-tàng破害族群和諧.
「228」是台灣hō͘中華民國統治50外冬ê開始, 有「228」, chiah有koh來ê「藍色恐怖」, che是民族衝突, 是台灣人hō͘ China人統治ê開始, in用軍隊kā lán押--leh, 控制教育, 思想洗腦, hō͘台灣人tiām-tiām m̄敢出聲, hō͘後生m̄知a公ê歷史, hō͘老母m̄知a祖ê故事, lán koh hông教講ài phìⁿ-siùⁿ反抗者, lán éng過對抗統治者ê祖先lóng是失敗者, hō͘ lán當做鬼á m̄敢請入來厝--nih拜. 無形中, lán變做chit-ê統治體制ê共犯結構, lán教lán ê kiáⁿ孫á tio̍h乖乖á做奴隸m̄-thang反抗, 行議會路線kap選舉路線khah bē『激怒』統治者, lán講做反對者tō有夠--a, lán叫ka-tī對不義ê體制tio̍h吞忍, 對無正義ê tāi-chì tio̍h kek tiām-tiām, lán m̄敢面對台灣過去反抗ê歷史, lán mā m̄敢面對ka-tī, 台灣人得tio̍h「集體失憶症」,「228」ê意義ùi lán ê心肝內無--去-a.
Lán今á日確實ài承認中華民國ê統治thài成功--a,「228手護台灣」呼召百萬群眾hō͘陳水扁做bakuh, hō͘ i thang koh連任中華民國第11屆總統, 支持i繼續向中華民國宣示效忠, 過去beh ián倒中華民國--ê, 今á日soah teh鞏固中華民國ê統治地位. 過去lán hō͘國民黨統治50冬to無要無緊--a, chit-má nah tio̍h koh煩惱ē有第2 pái「228」?「228」ê公義to iáu-bōe討--tio̍h-ê, lán chit-má有位有錢to beh準soah--a, 若koh有第2 pái「228」, lán oan-na kāng款kek tiām-tiām, kāng款phìⁿ-siùⁿ反抗者, kāng款koh 1 pái得tio̍h「集體失憶症」, kāng款koh過50冬lán tō無要無緊--a.
Nazi(納粹) tī第2 pái世界大戰ê時屠殺猶太人, 戰後in tī『紐倫堡』做歷史審判, Nazi黨解散財產充公, 德國總理koh去集中營ê猶太人記念埤頭前跪--leh道歉, che chiâⁿ做德國重要ê歷史反省, 到taⁿ koh teh追殺兇手.「228」到taⁿ beh 60冬-a, lán m̄-bat有歷史審判, 外來體制iáu-bōe消滅, 國民黨iáu-bōe解散, 中華民國霸佔台灣ê財產iáu-bōe算siàu, 屠殺集團iáu-bōe懺悔, 歷史解說權iáu la̍k tī壓迫者手頭, 資源iáu是chió數人teh控制, chiah-ê政治頭人kap學者教授tō叫lán放hō͘去, 手牽手大和解.「228手護台灣」thoah明--ê tō是替陳水扁助選, 根本tō無歷史反省.
現此時台灣tō ná親像George Orwell寫ê「動物農莊」kāng款, 統治頭家暫時換人, m̄-koh lán猶原teh受苦受難, 文化霸權kap歷史解說權lóng la̍k tī頭家手頭, 無人beh khiā tī基層勞苦大眾ê立場, 無人beh koh關心in ê處境, mā無人koh堅持反抗, lán已經分bē清楚siáⁿ-mih是尊嚴, siáⁿ-mih是公義--a.
台灣人, lán kám beh kā歷史ê公義討--tńg-來?
