轉型正義是siáⁿ óaⁿ-ko?
台派陣營chit-má siōng時行--ê tō是「轉型正義」chit ê新口號, kap「正名制憲」「國家正常化」「保護本土政權」chiah-ê口號kāng款, 「轉型正義」又koh是台派權力者kap優勢階層beh鞏固地盤hām操作群眾動員ê工具.
轉型正義是進步ê社會力kap統治集團kà力鬥爭ê過程, 新ê社會力戰贏舊勢力, 瓦解原底ê政治經濟權力結構, 否定舊體制ê歷史解說kap文化體系了後, 起造新時代ê社會關係kap是非價值, mā同時就文化, 歷史, 政治, 法律各方面, 來追究kap解決舊時代延續--落-來ê問題.
台灣kám行過chit款khám-chām--a? 對過去延續到taⁿ無合理ê現象, 台灣社會kám有形成新ê評價--a? Kám有建立新ê是非kap價值標準--a? 外來體制ê不義kám結束--a? 對過去ê否定kap反省kám chiâⁿ做社會ê共識--a?
無論蔣經國對台灣lō͘尾ê政治開放影響jōa大, 對台灣人來講, 蔣經國是中華民國chit ê外來殖民體制ê獨裁統治者; 面對台灣人ê反抗, 蔣經國hiah-ê政策轉變根本是為tio̍h繼續穩固統治基礎, 延續外來體制. M̄-koh台派陣營到taⁿ iáu m̄敢徹底批判蔣pē-kiáⁿ, mā m̄敢明確定位台灣kap中華民國ê關係, koh tio̍h不時感念「蔣經國學校」ê貢獻. 民進黨執政ê中華民國教育體制, mā iáu teh kā台灣gín-á洗腦, 肯定中國文化kap殖民體制對台灣人ê貢獻.
因為外來體制ê暴力鎮壓, Chi-na統治集團到taⁿ iáu掌握台灣ê主導權, 享受壓迫台灣人換--來ê資源, 地位kap利益, ta̍k pái選舉iû-gôan有50%以上ê選票支持, 內底台灣人ê票甚至chē過in「外省人」ê鐵票.
清國時代, 日本時代到國民黨時代ê買辦台奸世家, 一再kap無kâng ê外來政權合作, 出賣台灣人ê立場, tī中華民國民進黨執政ê chit-má, in iû-gôan m̄免面對歷史ê清算kap批判, 繼續享受榮華富貴.
國民黨內底ê地方派系iah是所謂ê「本土派」, 一直效忠外來政權享受政治經濟利益, in m̄-bat khiā tī大多數被壓迫者chit pêng, chit-má順勢接收人民運動ê成果, 顛倒是台派陣營一直期待ê決定性力量, in無hō͘台灣人phìⁿ-siùⁿ, m̄免付出背叛台灣人ê任何代價, 隨時有機會pìⁿ做台灣人新ê政治領導者.
教育, 文化, 宣傳kap媒體ê主導權, iû-gôan la̍k tī威權時代ê權力者手頭, 電視政論節目hiah ê hô͘-lùi-lùi ê評論家, 資深記者kap學者專家, 大部份mā是過去ê體制phah手, in mā lóng m̄-bat為tio̍h過去ê所做付出代價, chit-má繼續掌握台灣社會ê解說權, 甚至是公論kap民主ê代言人.
佔台灣經濟優勢ê大財團, 若m̄是享受tio̍h外來體制ê經濟特權, kám ē有今á日ê經濟地位? In剝削台灣人thàn大chîⁿ了後, koh kā chîⁿ kōaⁿ去中國. 民進黨延續國民黨時代ê經濟政策, m̄-tāⁿ無kā chiah-ê剝削者追討特權利益, 顛倒繼續優待大財團, 犧牲台灣ê勞動階級kap choh-sit人, 來爭取大財團ê支持.
替外來體制執行統治ê軍公教, kúi 10冬來chiâⁿ做體制thún-ta̍h台灣人ê共犯, m̄-bat受tio̍h台灣人譴責, in ē-tàng領tio̍h hiah-nī kôan ê優待利益, 雖bóng是ùi台灣人chia剝削--去-ê, m̄-koh in chi̍t-su̍t-á to無認為án-ne無合理.
Chit kúi月日來, 陳水扁面對嚴重ê政治危機, 無論i做tio̍h做m̄-tio̍h, 無論i是m̄是ta̍k pái to向既得利益者妥協屈服, 台派頭人ta̍k pái to呼籲群眾繼續支持, 因為陳水扁是台派目前tī中華民國體制內底khiā siōng kôan位ê權力者, in tio̍h-ài「鞏固領導中心」. Chit款做法kap舊時代ê中國價值有siáⁿ無kâng?
民進黨hōaⁿ中華民國執政權6~7冬--a, 現狀繼續維持, 國民黨時代ê政治經濟結構原在, 台灣被壓迫階級ê處境無改變, 社會iáu koh遵守舊體制ê價值標準, 外來殖民政策無結束, 威權統治ê權力者, 權威者kap優勢者mā iáu teh掌握社會發展ê決定權, 進步ê社會力根本to iáu-bōe形成, 台灣根本to iáu-bōe轉型, 台派陣營tō急teh hoah「轉型正義」, che若m̄是麻痺人民群眾ê廢話, tō是teh講13天外ê hàm-kó͘!
