聯考ê騙局
Tī中華民國體制內底, ē-tàng算是公平kap正義ê mi̍h-kiāⁿ無kúi項.「大專聯考」(iah是做兵)是chió數ē-sái準做公平ê制度. M̄-koh台灣ê大學聯考(chit-má號做『學測』) soah用1種真奇怪ê出題方式, 叫做『闈外命題』.
電視20~30秒ê新聞, hō͘ lán kioh-sī聯考ê考試卷, 自頭到尾lóng是tī『闈場』內底出題kap印刷. M̄-koh che m̄是事實. 事實是: 入去『闈場』chìn前, 出題委員早tō擬好kúi-nā種版本ê題目. 入去『闈場』做ê khang-khòe kan-taⁿ是試考, kéng其中1種版本來印刷.
Chit款出題方式ê前提是ài真信任委員ê操守, 信任in bē對外漏洩考題. 另外1種理由是, 考試ài ta̍uh-ta̍uh-á行向「題庫」ê模式, hō͘學生ē-tàng tī有限ê範圍內底準備考試.
M̄-koh, lí mā好--a. Góa chi̍t-sut-á to bòai相信chiah-ê出題委員ê操守. 出題ê過程若是開放--ê, góa nah有可能無懷疑chiah-ê委員bē漏洩hō͘ in teh讀明星高中ê學生, iah是開補習班ê同業, hām可能hō͘ in壓力ê大官kap大seng-lí人?
連層層包圍ê封閉式作業to有可能假--a, 開放式ê出題kám bē hō͘人先知影考試題目? 有ê人先知影題目ê考試, kám koh ē-sái算是公平ê考試? 若beh講siáⁿ-mih「題庫」, 拜託--leh, 大多數學生tio̍h-ài ùi kúi-nā本iáu-siū kāu ê『考古題』內底chiah sió-khóa chhōe ē tio̍h考試ê資料; m̄-koh有ê人hōan-sè khai 1 tǹg飯, iah是khà 1通電話ê時間, tō有thang知影ē考siáⁿ. Lí kám koh beh kā góa講che是公平ê競爭?
除去聯考ê「程序」, 若koh講到「實質」因素, 道理ē koh-khah清楚.
The̍h台大來做例. Ta̍k冬有beh óa 9,000 ê大學部kap碩士博士入學新生, 出身tī家庭所得排後壁40%--ê, 差不多kan-taⁿ佔200 ê人. 台大新生若平均分散tī ta̍k ê所得階層, 照社會比例來分配, 9,000人內底應該有3,600人是sàn-chia̍h家庭出身--ê. 對照200人chit-ê數字, 講台大lóng是hó-gia̍h人gín-á teh講ê大學無超過.
中下階層ê gín-á, 大部份分數lóng kan-taⁿ ē-tàng填tio̍h學費khah貴ê私立學校. In ê父母ài承擔高學費, 納ê稅金koh tio̍h the̍h去補貼公立學校, 公立學校ê學生大部份soah是所得收入khah kôan ê家庭出身--ê.
真相是: 收入khah kôan ê gín-á, 讀khah sio̍k ê大學; 若是軍公教ê gín-á, koh kan-taⁿ納2~3成ê學費tō ē-sái. Chiah-ê補助費用kám免有人納? Siáⁿ人teh納? 當然是另外hit-tīn佔siōng大多數, koh tio̍h負擔高學費ê「全民」納ê稅金.
話講--tńg-來, 台灣人若ē-tàng忍受『闈外命題』ê方式, koh有siáⁿ-mih bē-tàng忍受?
