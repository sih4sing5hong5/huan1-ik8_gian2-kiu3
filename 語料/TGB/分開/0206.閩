烏龍ùi後piah餐廳看tùi頭前客廳兼店面ê櫃檯, 櫃檯頭前人客來來去去, 4 ê徒弟á ùi chái-khí開店門了後tō無koh hioh-khùn--a. Siàu想發大財ê村民sa chîⁿ排隊買明牌了後koh互相討論--起-來:「烏龍ê牌有夠準--ê-lah, 若m̄是góa粗心, 頂1期góa tō tio̍h 3星--a.」「Tio̍h ā, góa頂1期mā差1點á tō tio̍h--a; 聽講隔壁村有人買烏龍ê明牌tio̍h頭獎neh!」烏龍tī後頭聽tio̍h chiah-ê對話, koh看tio̍h sa chîⁿ排隊買明牌ê村民, 目chiu bui-bui笑--出-來, 笑kah流目油chiah起lih樓頂.
烏龍iáu無150公分kôan, soah kiông-beh 150公斤重, 生kah烏koh肥koh bái, kui工lōng-liú-lian, sì-kè chhōe人討mi̍h-kiāⁿ chia̍h, 討酒lim, m̄-chiah村民lóng叫i烏豬. 前kúi年á烏豬hiông-hiông無koh tī庄頭出現, 有人傳講i死--a, 有人講i破病--a, 是講無人ē-tàng證明. 一直到今年秋天, 烏豬chiah koh出現tī庄頭, 身軀邊koh ke 4 ê烏ta-sán ê少年á, chit 4 ê少年á對烏豬不止á尊chhûn, 開chhùi合chhùi tō師父長師父短teh叫. 有村民認出是烏豬, 開chhùi kap i ai-sat-chuh:「烏豬, chiâⁿ久無khòaiⁿ--ê, chit kúi年á是去toh發財ah?」4 ê少年á sûi跳出來對村民phùi chhùi-nōa koh tēⁿ拳頭母講:「Che是góan師父, i叫烏龍師, 不准叫i烏豬, 後pái koh tú--tio̍h若是koh叫góan師父烏豬, góan 4 ê百面beh kā lí phah--死, 知--無?」In kiàn-pái tú-tio̍h 1 ê村民tō重複phùi chhùi-nōa警告, tō án-ne, 村民改chhùi--a, 烏豬變烏龍.
其實, kúi-nā冬前烏豬tī庄--nih kiông-beh bē khiā起, chiah ē走去別庄討飯chia̍h, 過kúi-nā冬m̄知後1 tǹg飯tī toh ê日子, 生活phēng khah早iáu tī庄--nih ê時koh-khah bái, mā bat kúi-nā工lóng討無1 chhùi飯thang chia̍h, 心內想講死死--ê khah kui-khì, tó tī路邊khùn 3工3暝了soah iau cheng-sîn, 靠身軀肥chut-chut ê油chiah活--落-來, i beh死無hiah簡單. Chit款ê日子一直到3月日前開始有變化, 烏豬無意中tī pùn-sò堆khioh tio̍h 1本ē-sái當做枕頭, koh破koh舊ê白皮冊, 因為khùn bē去tō kā chit本冊péng-péng看看--leh, chit時烏豬chiah kui ê頓悟, i決定照冊--nih寫--ê好好á來phah-piàⁿ, beh來bú 1片天下.
I改變身分, 講ka-tī號做烏龍, 是練武ê人, koh sì-kè臭彈, 有1 pái tī廟口ōe-hó͘-lān了後, 1 ê號做A中ê少年á講beh拜i做師父o̍h武功, 烏龍真得意講:「拜師父ē-sái, m̄-koh功夫ē-tàng o̍h jōa chē ài看lí ê天份, ùi chit-má開始, lí ta̍k項tāi-chì lóng tio̍h照góa ê hoan-hù去做chiah ē-sái.」A中講:「師父交代ê tāi-chì góa一定盡力做kah到, 若ē-sái kā武功o̍h--起-來, 叫góa chhòng siáⁿ góa to願意.」自án-ne, A中pìⁿ做烏龍ê開門弟子, 為tio̍h表示對師父效忠, A中koh kā tī菜市á做chha̍t-á hit 3 ê朋友招來chò-hóe拜烏龍做師父, in號做A華, A民, A國......
