Góa, 反核!
日本福島(Fukushima) 311核災thuh破核電安全ê pe̍h-chha̍t話, 世界各國sio連續宣示廢核, 現有運轉中ê核電廠mā tio̍h停機接受檢查. Kap日本是隔壁厝邊ê台灣tit tio̍h siáⁿ-mih教示? 現任總統馬英九tī舊年(2011) 11月初3宣佈現有ê 3座核電廠照規定到期了後無beh koh延(註1), iáu teh起ê核四beh tī 2016年商轉. M̄-nā án-ne, 立法院koh tī舊年6--月通過核四預算增加140億, 今年2月17媒體報導台電àn-sǹg beh koh追加563億(註2).
世界3大核災事件, 1 kái比1 kái嚴重, 1979年美國三哩島(Three Miles Island)事件, góa iáu-bōe出世; 1986年前蘇聯車諾比(Chernobyl)事件, góa iáu-bōe讀國校á. 2011年3月11 ê日本福島核災, 造chiâⁿ人民健康(特別是gín-á影響siōng大), 生活環境, 土地, 空氣, 水, 農作物lóng受tio̍h輻射汙染, 輻射塵tòe空氣散到其他國家, 輻射放流水排入大海sì-kè流, chiah-nī全面性ê輻射汙染hō͘ góa感受tio̍h現tī目chiu前ê威脅, góa開始認真面對核電問題.
劉黎兒:『我是在311核災後才開始認真地去認清核電的真面目, 之前, 我只是把它當作環保的一環, 優雅地掛在嘴巴上說說而已, 不知道核電問題是如此急迫, 直接又強烈影響現在與後世.』Góa oan-na是án-ne. 核電安全ê pe̍h-chha̍t話是建立tī資訊無公開ê基礎面頂, góa chiūⁿ網chhōe資料ê過程中soah發現, 台灣反核運動20 kúi冬來無1本專書提供民眾了解核電問題, 反核ê資料chiâⁿ chē, m̄-koh是四散tī ta̍k-ê網站, 一直到311了後劉黎兒tī短短ê時間--nih出版相關ê 3本冊, 到taⁿ chiah有入門專書.
輻射無形, m̄-koh ē tòe空氣大海sì-kè流thòaⁿ, 核廢料koh是萬年bē消退ê毒, 影響層面不止á khoah, bat受tio̍h車諾比核災影響ê歐洲國家, chiah ē對核電安全問題hiah-nī téng-chin. 台灣3.6萬平方公里ê土地面頂tō有4座核電廠, 其中核一核二koh hō͘國際期刊《Nature》列入全世界siōng危險ê核電廠前3名--nih. 台灣pìⁿ做美國日本核電ê輸入國, 1座核電廠代表--ê是kúi-nā千億ê利益分配, chiah-nī kôan ê核電廠設廠比例, 反映--ê是政客財團bán chiok ân ê利益關係, kap台灣弱勢ê國際政治關係. 歐洲國家ê廢核是人民力量ê展現. 台灣離日本chiah 3點鐘久ê飛行時間niâ, lán面對chit款「看bē tio̍h ê敵人」, tio̍h koh-khah強烈反對chiah是.
註1: 3座核電廠ê商轉時間是40年, 核一廠2部機組分別tī 2018年kap 2019年到期, 核二廠是2021年kap 2023年到期，核三廠是2024年kap 2025年到期.
註2: 核四投資總額1,697億, 2006年追加到2,335億, 2009年koh追加402億(2011年ê 140億是chit條402億ê第3年追加款), taⁿ總經費已經是2737億--a. 若是koh通過追加563億, 投資總額tō是3300億新台票.
(引自網路資料http://e-info.org.tw/taxonomy/term/35515)
