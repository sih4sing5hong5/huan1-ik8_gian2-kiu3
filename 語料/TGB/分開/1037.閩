變形ê『豐年祭』, hông扭曲ê文化
8月初1, 台灣原住民日. Chit禮拜tńg去桃園, 看tio̍h縣政府大力teh宣傳『原住民聯合豐年祭』, 其實是tī經國路邊--á ê公園tah thiàn-to͘h, 有kúi ê chhēng原住民衫ê人不時tòe音樂跳舞, bē-su是『園遊會』iah夜市á--leh, 若m̄是有入口ê紅布條, 根本m̄知影是『豐年祭』, m̄-koh桃園縣已經án-ne辦kúi-nā年--a, 增差是地點無kâng niâ.
Tī彰化縣講tio̍h原住民ē hō͘人想tio̍h Babuza平埔族, 已經完全漢化kan-taⁿ chhun番字地名留--落-來ê kúi ê庄頭. 後--來m̄知是因為921地動iah是toh 1 pái風災, 有bē-chió原住民ùi南台灣hām南投被迫hông搬sóa去芳苑鄉ê『國民住宅』tòa, 議員名額mā因為án-ne ke 1 ê原住民代表. 翁金珠做縣長ê時民進黨ê Kacaw Satu參與議員補選(原本ê原住民議員因為買票hông判定當選無效), 所有民進黨黨公職lóng tio̍h認養區域替Kacaw Satu拜訪選民giú票, chiah知影和美3 ê鄉鎮mā有原住民, m̄-koh無夠10 ê (soah已經當選過2屆ê原住民議員), mā lóng四散tī各地.
Chit kúi冬彰化縣政府mā有辦『原住民聯合豐年祭』, 感覺真奇怪, mā kap桃園縣ê『園遊會』kāng款, 有kúi ê tàⁿ-á teh賣山豬肉, kúi ê人chhēng原住民ê衫tī tàⁿ-á位teh se̍h, koh tòe音樂跳舞, 開場ê時跳chē舞, kap其他ê『園遊會』活動無siáⁿ-mih無kâng. Che到底算siáⁿ『豐年祭』? 又koh是siáng ê『豐年祭』?『豐年祭』ná像pìⁿ做執政者khai-chîⁿ大拜拜ê名義, chhìn-chhái借chit ê名義辦chi̍t-ē-á活動, 刺激chi̍t-ē-á地方經濟, koh ē-tàng當做是關心弱勢族群ê政績, 內容是siáⁿ已經無重要--a.
舊年kap Gio̍k-hōng去台東ê Bunun文教基金會, 舞蹈表演看soah了後Gio̍k-hōng bat問góa ê感覺? M̄知neh, 有tām-po̍h-á失望, hit款舞蹈表演, 感覺除去chhēng-chhah, 音樂hō͘人知影che是原住民ê舞蹈, soah看bē tio̍h跳舞, 音樂後piah ê文化意義.
Chit-má有phín講保存原住民音樂ê樂團, 結果是chhēng原住民ê衫teh phah南太平洋ê鼓, 音樂mā是搬ùi南太平洋群島ê音樂, ka-tī族群本底有ê樂器, 音樂lóng無--去-a. 傳統當然ē-sái創新, m̄-koh完全搬國外ê mi̍h-kiāⁿ取代ka-tī本底有--ê, lō͘尾kan-taⁿ chhun外型(chhēng台灣原住民ê衫) ê打擊樂團, án-ne kám算是保存傳統文化?
文化到lō͘尾若kan-taⁿ chhun表面ê商品, m̄-tāⁿ簡單行銷, koh-khah ē hông物化, 甚至扭曲文化內涵, chit款hō͘人thiau故意扭曲, 無khòaiⁿ內涵ê文化, kám iáu koh有保存ê意義?
中國ê教育總--是phô͘-tháⁿ ka-tī, phìⁿ-siùⁿ別人, 漢人chiâⁿ做中國唯一ê種族, m̄-koh元朝hām清朝soah是外族m̄是漢族統治. 四書五經ê孔孟思想, kan-taⁿ有君主, 階級kap服從, 倫理, m̄-bat有過尊重kap同理心, 深深影響lán到taⁿ, 公務機關ê官僚是án-ne, 軍隊內底ê學長制是án-ne, 學校ê師生關係oan-na是án-ne, 甚至tī厝內mā是án-ne. Chit款思想已經內化pìⁿ做中國文化, 總--是用粗殘ê方式對待非主流, 非中心, chió數ê文化hām族群, chiah ē有chit款用商品ê方式teh消費別ê族群ê文化.
