Molly ùi綠島tńg--來
Molly cha暗ùi綠島tńg--來, thiám kah bē講---ê, sau聲, koh kui面全thiāu-á.
Cha暗去kā i ê kha踏車騎--tńg-來, 到新竹是暗時10點. A-niâ-oeh! 無直接解散, ta̍k-ê坐tī thô͘-kha聽ta̍k ê大隊長(高中生)對kui-ê營隊6工ê整體發表意見, chi̍t-ē講tō超過半點鐘. Khiā tī邊--á等beh接gín-á tńg厝ê家長, soah mā聽kah真注神, 看1 ê高中1年á ê學生, tī超過200人ê群眾面頭前, 真冷靜, 真穩重, ûn-ûn-á發表看法, 表現出領導者ê khut勢, che kám m̄ chit-má考試siōng大ê教育ē-tàng hō͘孩子ê教育機會?
Chiah-ê高中生因為khah早讀國中ê時受tio̍h訓練kap培養, 3年來累積ê經驗, hō͘ in ē-sái升起lih讀高中了後, koh tò-tńg來chhōa學弟kap學妹, án-ne來傳承學習經驗是siōng寶貴--ê, che mā是Molly tī chit間國中參加chiah-ê課程tio̍h-ài承接ê學習機會.
2010年hioh-jo̍ah, 光武國中kha踏車環島16工, beh óa 100 ê學生參加, 看tio̍h舊年ê路線, góa chhoah chi̍t-tiô, kui-chōa山路peh到2,600米ê山頂. Góa m̄知iáⁿ Molly今年hioh-jo̍ah kám有châi-tiāu接受chit款挑戰, che是比合歡山kap綠島koh-khah困難ê課程. 未來ê挑戰等Molly去迎chih, góan Molly過去實在過kah siuⁿ好命--a.
Chit-ma2 e5 gin2-a2去讀冊hoah無聊, hioh假ma7 hoah無聊; chit-ma2 e5孩子根本to7是欠操練, 無論體力iah是心智, 因為父母替in做了過頭che7, soah hou7 gin2-a2 pinn3 kah無聊koh無能.
Ē記tit行前說明會ê時, gín-á無閒teh準備考試, góa急beh知iáⁿ行前ài chhôan ê mi̍h-kiāⁿ, 想bē到chiah chi̍t-ē khui-chhùi問niâ, 主任直接tō應góa講, i ē直接pun單á hō͘ gín-á ka-tī去chhôan, A強聽--thio̍ tī邊--á phah phok-á hoah chán.
