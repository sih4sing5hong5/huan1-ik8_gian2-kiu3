40歲了後ê新體會
俗語講chia̍h 1歲o̍h 1歲, 意思是生活經驗ê累積. 40歲了後, góa有2 ê新體會:
頭1 ê是góa照生活經驗總結出1句話:「人kap人sio-tú是chhàu-tú-khám, 人kap人chò-hóe是計算.」Chhàu-tú-khám ê部份免koh ke解說, góa解說計算ê部份. 若tú tio̍h kah意ê人, lí ē計算án-chóaⁿ kā接近, án-chóaⁿ kā phô͘-tháⁿ, 進1步計算若kap i tàu-tīn組家庭ê好kap bái. 朋友chò-hóe mā是1 khám接1 khám ê計算; 甚至父母kap gín-á之間mā是計算, lí願意對gín-á付出chîⁿ kap時間, 精神, 是因為經過計算, i ê成長kap快樂對lí mā是1種滿足. Lán對華語ê「計算」chit 2字有錯誤ê偏見, 生活中bòai真實面對ka-tī ê狀況chiah ē chhiâng-chāi teh發生. 設局害--人是計算, kā人tàu-saⁿ-kāng是計算, 愛--人mā是1種計算, 計算無應該kan-taⁿ是負面ê語詞, 顛倒péng, 無計算--過ê生活chiah正經ē bú kah霧sà-sà.
第2 ê是照頂1 ê認知, góa發現góa無koh怨恨死--去ê老父--a. Khah早góa一直真怨恨i, i自少年tō一直離經到老死, m̄-chiah前後2 ê bó͘ kap 5 ê sī細lóng無tī i身軀邊, mā害góan chiah-ê sī細ta̍k-ê chiâⁿ細hàn ê時tio̍h-ài sì-kè走chông, góa m̄-chiah一直真kā怨恨. Chit-má góa無koh kā怨恨--a, 因為góa知影i ê性命ē chiah-nī離經, 是因為i計算錯誤, i kan-taⁿ算tio̍h ka-tī, 用chia̍h過鹽水ê人ê話講, tō是i kah意自由ê生活, 結局tō是到老, 到死lóng無人tī身軀邊. M̄願承擔ê人用個人自由來包裝ka-tī ê無擔當. Góa mā bat行過hit ê階段, hit時chūn góa mā kan-taⁿ計算ka-tī. 所有kan-taⁿ計算ka-tī ê人lóng tio̍h面對性命chhun ka-tī 1 ê, góa無想beh kan-taⁿ chhun ka-tī 1 ê, góa tio̍h-ài kā tàu-tīn過日子ê人mā hē入來góa ê計算內底. 性命ē-sái選擇kan-taⁿ計算ka-tī, m̄-koh tio̍h面對bó͘-kiáⁿ離kah hn̄g-hn̄g-hn̄g; 性命mā ē-sái選擇kā親人hē入去計算內底, sui-bóng án-ne-siⁿ ē加添chiâⁿ chē負擔, mā ē減chió真chē個人ê自由.
