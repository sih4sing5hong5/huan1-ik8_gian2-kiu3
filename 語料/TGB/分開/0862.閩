Góa ê電話簿á@Gi-hui
有人講góa真惜情, 看tio̍h góa ê電話簿á lóng有1-kóa意見kap問題:「Lí kám會記得chiah-nī chē人?」「Lí khām in kám lóng有teh聯絡?」
自細hàn, góa有1種慣勢, 就是m̄管kap góa是siáⁿ-mih關係ê人, góa lóng會盡量記tī簿á, 而且kā對ta̍k-ê人ê感覺寫--起-lih.
M̄-koh人teh大hàn人數增加, 內容mā會tiāⁿ-tiāⁿ換, ta̍k-kái重寫重抄lóng真費氣, 有人換電話番號, e-mail, 手機á ê時, góa就會去想這個人teh做siáⁿ-mih, 就親像teh看ka-tī ê成長過程.
以前góa teh分類, 是ùi國小, 國中, 高中, 音樂班, 毛筆班, 英語班......到大學了後, 參加社團, 讀冊會kap營隊, bat ê人加chiok chē, 年歲mā差真chē, 有gín-á mā有老人.
有人笑góa講:「Lí人面真闊, 以後出來選代表--lah!」Che m̄是góa ê目的, kan-taⁿ是beh用ka-tī ê能力去做tāi-chì niā-tiāⁿ, 做siáⁿ-mih並無重要.
朋友就是ài互相tàu-saⁿ-kāng, 雖然離真hn̄g, m̄-koh, m̄管siáⁿ-mih時間iah是siáⁿ-mih所在, goa lóng真熱心, 真心teh交朋友. 熟sái無一定久長, mā有可能是『過客』niā-tiāⁿ, m̄-koh góa tú-tio̍h真chē貴人.
有時chūn, 對方hōan-sè m̄知iáⁿ góa bat--i, iah是i已經bē記得góa--a, m̄-koh góa認人認路ê能力koh bē bái. Góa ê個性khah雞婆, 國小, 國中, 高中ê同窗會lóng是góa teh辦, 連搬厝ê同學mä hō͘ góa chhōe--tio̍h, m̄-chiah in lóng叫góa『阿亮慧』.
Góa bat想--過, góa ê名是m̄是tī別人ê性命中Delete--去-a? 真感謝ta̍k-ê tī góa性命中出現--過ê人, ta̍k-ê事件kap故事, lóng會kám這本電話簿á記錄--起-來.
