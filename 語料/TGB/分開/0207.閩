Bē-tàng走閃ê選擇
活tī chit款o͘-ló͘-bo̍k-chê, 無原則, 無是非ê社會, 活tī chit款看bē tio̍h ǹg望kap未來ê國土, siáⁿ-mih人ē感覺活kah khùiⁿ-o̍ah有尊嚴? 無kā特權者ê體制khà hō͘崩, 起造新ê國家, 新ê社會, 台灣被壓迫階級tō chhōe bē tio̍h未來ê出路.
起造新國家新社會m̄是現狀ê「民主化」,「民主化」chit款訴求是teh kā特權者kap優勢者掌握ê權力利益結構「合理化」, bē hō͘ lán有機會ùi in手頭, kā lán ê權利kap資源搶--tńg-來.
起造新國家新社會m̄是換國號,「正名制憲」bē hō͘ lán出頭天, 舊底hiah-ê特權集團, 政客, 官僚kap財團掌握ê資源kap利益顛倒koh-khah穩固, lóng ē順勢轉sóa到新ê社會關係.
起造新國家新社會m̄是政黨輪替, 無法度用選舉來達成, toh 1黨chiūⁿ台落台, lóng ē koh-khah鞏固thún-ta̍h lán ê chit套資源分配體系, in代表--ê lóng m̄是被壓迫階級ê利益, 維護chit ê體制chiah有thang維持in ê地位kap利益.
起造新國家新社會m̄是民進黨kap台派頭人有堅持無堅持ê問題, in ê立場hām利益, 本底tō kap被壓迫階級無kāng pêng, 反國民黨ê目的, m̄是hō͘ chió數人踏tī lán ê頭殼頂去kap體制hoah價, 成就in個人ê「出頭天」.
起造新國家新社會m̄是政治口號, 是beh挑戰全體台灣人ê價值認知, 為tio̍h「求生存」累積--來ê「智慧」ài kui-ê替換掉, 為tio̍h人情, 面子kap thàn-chîⁿ維持生活來形成ê社會關係, mā ài kui-ê替換掉.
起造新國家新社會m̄是jōa偉大ê理想, mā m̄是hoah衝hoah勇ê熱情, 是lán面對權威者, 權力者hām體制規則ê態度, beh避免麻煩全盤接受, iah是敢反省敢批判; 是lán面對社會風俗觀念, 面對人情世事ê態度, beh避免kā人得失, iah是敢挑戰hiah-ê觀念; 是lán tī厝內做hō͘ sī細看ê態度, beh避免違背主流認知, iah是敢有原則來面對世界.
起造新國家新社會是lán對後1代ài做ê交代: lán beh交hō͘ in siáⁿ-mih款ê生存環境! 起造新國家新社會是lán對ka-tī ê交代, 是lán無法度走閃ê選擇!
