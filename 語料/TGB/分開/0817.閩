Tú過身ê政治犯sianpai柯旗化先生有寫1本冊──《台灣監獄島》, 冊內底講, hō͘ China人管ê台灣社會, 人ná像活tī監獄內底, 免講人性mā免講法律, 權力者khi-mó͘-chih sió-khóa bē tú好, 人ê性命kap自由sûi時會無--去.
白色恐怖ê時代過--去-a, góa無法tō͘完全體會柯--先-生ê經驗, m̄-koh成長過程--nih, 對lán社會反人性ê奴隸教育, góa ê感觸真深. 今年TGB tī新竹聖經學院辦幹部訓練, kāng時間mā有其他營隊, in ê氣氛hō͘ góan chiâⁿ擋bē tiâu.
In ê學員chiah國校á niâ, 中tàu tú到位就t„大門外口ê埕「pha̍k日頭」, tiām-tiām聽『值星官』hoah-hiu, sió-khóa tín動--1-ê, sûi會hông pháiⁿ聲sàu; 食飯時間, 椅á kan-taⁿ會tàng坐1/3, 『值星官』無hoah開動, 連箸都bē-tàng kha̍p--tio̍h; 飯若食無chheng-khì, sûi有放送頭tī耳孔邊chhoh, koh tio̍h去壁邊罰khiā; 洗身軀ài kui小組集體去洗, 10分鐘內ài洗好, 若無, 就ngē hông拖--出-來......
Che是軍營ah是hō͘ gín-á chhit-thô ê營隊? 來TGB營隊ê Tōa-éng (Belgian比利時人, pē母是台灣人, i ê Hō-ló話比華語khah liàn-tńg), 看tio̍h in用放送頭kä hiah-ê gín-á hoah-hiu, chiok Surprise--ê, 一直kā góan講, tī歐洲, 對動物á chiah會用放送頭, lín台灣nah會án-ne對待gín-á......
無teh講道理--ê, 無teh hiù-siâu人權--ê, 是工場? 是軍隊? 是監獄? Ah是teh對待奴隸?
Lán ê學校, ùi國校á到大學研究所lóng ná工場--leh, beh kā ta̍k-ê無kâng ê gín-á lóng tiau kah kāng款, 穿kāng款ê衫, 講kāng款ê話, 想kāng款ê tāi-chì; 同學內底若有無「乖」--ê, ài kā老師報告(鼓勵gín-á自細hàn做jiàu-pê-á?); 老師就是權威, m̄-tāⁿ tī知識方面, 連gín-á ê人格好ah bái, 價值觀tio̍h ah m̄-tio̍h, 都tio̍h老師(權威)來決定......
參加營隊, lóng是『救國團』模式, 營隊一定ài有『值星官』, 隨時tī lí邊--á出現kā lí大細聲; lóng ài sńg pe̍h-chhi『團康』, han-bān sńg hông lia̍h--tio̍h-ê, ài講別人ê祕密(出賣朋友?), 若無, tio̍h-ài表演pe̍h-chhi齣hō͘其他人笑; 食飯, hioh睏, 講話, 喘氣lóng tio̍h人允准......
等到出社會(cha-po͘有--ê ài做兵, koh變gōng 1 pái, koh hông蹧躂1 pái), 頭殼khong-khong, sûi就接受chit-ê這個社會「人食人」「反人性」「sûi人顧性命」「閑á tāi mài chhap」......chiah-ê「規則」, 有才tiāu--ê踏別人ê頭殼peh上天, han-bān--ê就gōng-gōng kek tiām-tiām, 1世人做奴隸.
Chit款文化, chit款養成教育, lán beh nah會hiáu尊重ka-tī, beh nah會hiáu尊重別人--leh? Tī chit款「人食人」ê社會規則--nih, lán beh án-chóaⁿ有人權觀? Lán beh án-chóaⁿ chiâⁿ做「現代化」--leh?
