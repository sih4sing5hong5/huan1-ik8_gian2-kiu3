禮拜暗時11點準備beh khùn ê時, chi̍t tó落眠床, 厝外tō傳來pàng炮á kap煙火ê聲, góa對thian-pông kàn-kiāu 1聲了後iáu是kā目chiu nih-nih, 心內想講應該sûi ē無聲. M̄-koh, 時間1分1秒過--去, 煙火ê聲soah jú來jú大聲. Lō͘尾góa擋bē-tiâu, 起床去後piah露台ná看ná kàn-kiāu, góan bó͘去khà電話hō͘ 110報警. 110占線, 等beh 30秒chiah接通, 接電話ê警員問講是m̄是beh報有人pàng煙火, i講已經接tio̍h chiok chē通報案電話--a, góan bó͘對pàng煙火ê tāi-chì念kúi句了, 警員竟然回答:「Thèng-hāu góan到位in hōan-sè mā pàng了--a」, 了後koh應付講--kúi句, góan bó͘ tō掛電話--a.
Koh過beh 2分鐘, iáu teh pàng, chit-táu換góa khà 110. 又koh是佔線, 等chi̍t-ē-á接通了後góa講煙火iáu teh pàng, 警員講:「Góan已經去處理--a.」Góa問:「Lín ē án-chóaⁿ處理?」I講:「已經派人去處理--a.」廢話! Góa kā i講:「Lín ài chhōe tio̍h pàng煙火ê人iah是團體, ài開單.」警員koh講:「Góan已經派人去處理--a.」Kán! 是『機器戰警』是--無? Kan-taⁿ ē-hiáu回答「已經派人去處理--a」, 有影ē hō͘ i氣--死! 掛電話了後, 煙火koh繼續teh pàng, góa估計siōng無pàng有10分鐘久, i pàng kah chiok爽--ê, góa是kui暝翻來péng去khùn bē去.
隔tńg工下班, góa khà去110問cha暗pàng煙火ê tāi-chì án-chóaⁿ處理. 110講cha暗有轉hō͘管區ê派出所, 叫góa khà去派出所問, góa chiok氣--ê, kap i lû chi̍t-ē-á, i oan-na kāng款ê答案. Kán! 又koh是『機器戰警』. Góa換khà i hō͘ góa ê管區派出所ê電話, 問kāng款ê問題, 對方聽了應góa講:「Che應該是另外1 ê派出所ê管區, góa kā電話hō͘ lí, lí khà過去問. 」Kán! Góa lia̍h-kông--a, 大聲應:「110講是轉hō͘ lín, lí kā góa查hō͘清楚!」聽tio̍h góa大聲, i sûi改chhùi講:「Góa開電腦幫lí看--chi̍t-ē.」等chi̍t-ē-á了後i kā góa講, in cha暗有去處理. Góa問i án-chóaⁿ處理, góa kā講:「Eng暗11點tī『住宅區』pàng煙火pàng hiah-nī久, tio̍h當做犯罪處理, 因為i影響--ê是數萬人.」I應講:「Góan有去『勸導』.」Kán! Góa sûi大聲罵:「『勸導』? Góa 11點去lín派出所pàng煙火lí oan-na是『勸導』niâ?」了後góa koh罵kui大堆, 後--來i叫góa mài siūⁿ-khì, koh補1句:「有--lah, góan有通知環保局去『監測』--lah.」Kán, che是siáⁿ-mih óaⁿ-ko答案, góa koh jióng kui tho͘-lá-khuh, 後--來, góa kā電話掛掉.
Che到底是siáⁿ-mih世界, 警察局m̄是『機器戰警』tō是『天兵阿達』, góa想, bú革命免買chhèng--a, 需要ê時, chhōe in the̍h tō好.
