奸商kap烏道
媒體報導:『郭董挺顏清標兩人行善結緣』(2011/12/14聯合晚報), 在góa看--來, 奸商kap烏道互相phô͘-tháⁿ, 利用特權kap chhèng tit--tio̍h ê利益teh捐款, lóng是好人.
Thâi人坐監出獄了後, 利用捐款做善事, ē-tit-thang pìⁿ做善良ê『更生人』. 組頭操控kiáu盤, kā球員綁票, chia̍h大眾ê po̍ah-kiáu chîⁿ, māē-sái捐錢pìⁿ好人. 靠勢有chhèng, 利用媽祖thàn人民信仰ê安心chîⁿ, 除了利用捐款做善事, koh ē-sái參政漂白; gia̍h chhèng恐嚇取財, 入獄坐監koh thang減肥變英雄. 貪污hông lia̍h--tio̍h, chiah koh捐--出-去māē-sái choaⁿ-á變善人.
台灣ê慈善事業因為有太chē chit款好人存在chiah ē hiah-nī chhiaⁿ-iāⁿ發展, 是講chhiaⁿ-iāⁿ發展ê慈善事業kám有影照顧tio̍h有需要ê弱勢族群--a? Iah是hō͘ hit-kóa好人成立ê基金會kap社團kā chîⁿ koh the̍h--tńg-去, hō͘ hit-kóa chîⁿ tī特定ê kho͘-á--nih se̍h? 橫直lóng是tī ka-tī ê lak袋á--nih盤來the̍h去, ka-tī人照顧ka-tī人. 所以ē-tàng the̍h tio̍h chit-kóa好人ê捐款--ê mā lóng是特定ê kúi ê慈善團體, 真正用心照顧弱勢ê慈善團體soah永遠tit bē tio̍h chit-kóa好人ê捐款.
