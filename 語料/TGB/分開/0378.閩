Hō͘謝長廷kap台灣人ê公開phoe
反殖民工作隊 召集人A-goan 2008.1.24
謝長廷先生, 請lí退出2008年外來殖民體制舉辦ê大選, 3月22 ê大選輸贏已經定--a, mài koh sńg-tn̄g台灣人ê熱情--a, lí若一定beh參選, kan-taⁿ有2 ê結果:
(1) Lí選輸, 馬--ê做總統, chit-ê可能性超過9成. 續--落lí ke̍k-ke像lí講--ê退出政壇, m̄-koh台灣人soah ē因為相信lín hit套民主建國ê騙局koh 1 pái失望. Chit-má已經m̄是20冬前, ùi無到有ê情勢，lí kám iáu一定beh參選chit場ùi好lak衰ê選舉? 謝--先-生, 退選--lah! Kap góan tàu-tīn行建國ê大路.
(2)萬一像lín宣傳--ê, 不幸hō͘ lí當選, sui-bóng機會無大, m̄-koh萬不幸若發生, he chiah是悲劇ê開始. Lí kan-taⁿ是ka-lé-á, tio̍h--ê lóng國民黨ê功勞, m̄-tio̍h--ê soah lí ài taⁿ, 殖民媒體ē kā lí當做工具, kā台灣人講:「Lín看, 台灣人無人才, 台灣人無適合做總統.」Lí kám beh做殖民集團打壓台灣人自信ê工具? 謝--先-生, 退選--lah! Kap góan tàu-tīn行建國ê大路.
20外冬來台灣人相信lín假民主ê pe̍h-chha̍t, kioh-sī lín ē chhōa台灣人行ǹg建國. 台灣人獨立建國ê ǹg望, soah hō͘ lín 1 pái koh 1 pái勝利ê呼hoah聲khàm掉, lín得tio̍h權勢ê同時, 獨立建國soah jú來jú無ǹg望, 因為lín kā獨立建國ê力量騙去認同中華民國殖民體制, 害台灣人kioh-sī chit種假民主ē-sái完成願望.
Góan bòai koh hō͘ lín牽leh行, 2005年開始,「反殖民工作隊」tō開始宣傳ka-tī去刻『中華民國滾出台灣』ê印á, tǹg tī選票頂kôan來表達ka-tī ê政治意向. 謝--先-生chit-pái若ē-tàng聽tio̍h góan ê呼籲, 請mài去登記, hō͘馬--ê孤人參選, hō͘ i得tio̍h有效票百分之百ê當選率, hō͘ i破世界記錄, mā hō͘ i變做世界笑話.
Lán ài án-chóaⁿ做? Lán ài自發去刻『中華民國滾出台灣』ê印á去tǹg票, 有jōa chē人án-ne做, 台灣國tō有jōa大. Chit-má hōan-sè kan-taⁿ kúi百kúi千票, 無法tō͘影響大局, m̄-koh góan相信, ta̍k-ê tàu宣傳án-ne tǹg票, 到kah有kúi 10萬kúi百萬票開--出-來ê時, tō已經m̄是廢票--a, hit-ê時chūn lán tō ē實現建國ê ǹg望, 成立正式運作ê台灣國政府.
Chit張公開phoe真有可能bē hông重視, iah是in ē thiau-kang bòai報導, 因為媒體無希望pìⁿ-chiâⁿ馬--ê ka-tī 1 ê選, in需要競爭伴, 謝--先-生mā可能無像lán期待--ê hiah有大局, m̄-koh「反殖民工作隊」呼籲看tio̍h chit張公開phoe ê台灣人tàu宣傳, kā chit張公開phoe用任何能力範圍內ê方式宣傳--出-去, ē-sái轉貼iah轉寄去任何ē-sái貼文章ê網站, 論壇, 媒體, 一直kā宣傳. 獨立建國ê事業需要lán ta̍k-ê tàu出力.
反殖民工作隊 召集人A-gôan 2008.1.24
