寫hō͘奴隸á kiáⁿ (11)
Lí chhím ē-hiáu行, ē-hiáu走跳hit ê時chūn, lán若chò-hóe出去散步, tī公園草埔, lí chhiâng-chāi sńg kah thǹg鞋thǹg衫, koh tī thô͘-kha iah是草埔liàn過來liàn過去.
Tī hiah-ê所在, 其他gín-á若像lí án-ne tī草埔走pio, lán m̄是看tio̍h大人tòe tī後piah趕緊beh阻擋, 無, tō是hīⁿ-khang邊聽tio̍h大人se̍h-se̍h念:「Bē-sái走, ē poa̍h-tó!」「Bē-sái tó tī thô͘-kha, 衫ē kō lah-sap!」「Thǹg鞋腳ē烏--去!」「Lí若koh hiah大聲hoah-hiu, lán tō sûi來tńg!」
參加共學了後, lán不時tī北部chit ê大都市ê公園á chhit-thô, lín chit-tīn gín-á ē peh樹á, ē khian石頭, ē sńg花sńg草á, kā bán來so-so--leh phīⁿ-phīⁿ--leh, lín ē大聲hoah-hiu, tú tio̍h有phùn水區ê所在, lín m̄-taⁿ歡喜kah chông入去sńg水, 有時á koh ē thǹg光光tī thô͘-kha nòa.
久--來, tiāⁿ有路--過ê人看bē過, 有ê當場勸lán, 有ê ē罵出chhùi, koh念講goán chiah-ê父母無teh教, 有ê直接報警察來阻擋lán.
Lō͘尾góa tī網路查, chiah知影有1 ê〈公園管理自治條例〉, 內底規定tī公園bē-sái peh樹á, bē-sái踏入去草埔, bē-sái bán花bán草, bē-sái ó͘ thô͘, bē-sái大聲hoah-hiu, bē-sái thǹg光光, 有ê所在koh禁止tī公園內底騎腳踏車, 有水池iah是phùn水區ê所在, 邊--á mā lóng ē chhāi 1支牌á講「禁止sńg水」.
是án-chóaⁿ有chiah-ê規定? Chiah-ê規定是án-chóaⁿ訂--出-來-ê? Kám lóng合理? 是án-chóaⁿ tī公園koh tio̍h pa̍k腳pa̍k手, 受tio̍h hiah chē限制? 危險性若無kài koân, mā bē影響tio̍h別人, 是án-chóaⁿ tio̍h規定hiah-nī chē「禁止事項」?
Bē-sái走chông, bē-sái跳, bē-sái liàn! Hām tī安全ê公園草埔lín beh án-chóaⁿ sńg to受tio̍h指導, koh驚lín身軀ē kō烏, 衫á褲ē lah-sap, án-ne kui-khì lóng關tiàm厝內tō lóng免hiah gâu操煩.
Bē-sái khian石頭! Lín若有注意m̄-thang khian tio̍h人, iah是o̍h tio̍h控制方向, mài造chiâⁿ別人tio̍h傷, 是án-chóaⁿ bē-sái?
Bē-sái peh樹á! Khian石頭iah是peh樹á, thèng好hō͘ lín筋骨發展, kap學習使用力量, 若有注意安全有siáⁿ-mih要緊?
Bē-sái bán花bán草! Bán花bán草ē-sái hō͘ lín se̍k-sāi花kap草á, 據在lín去bán kám tō是m̄知疼惜性命?
Bē-sái大聲hoah-hiu! Tī公園大聲hoah-hiu ē礙tio̍h siáⁿ-mih人? Lín歡喜iah是情緒ê消透kám mā tio̍h受têng-têng-tha̍h-tha̍h ê限制?
Bē-sái sńg水, bē-sái óa近水! 公園phùn水區ê設計tō是開放ê公共空間, mā無jōa大ê危險性, 水柱強度mā無可能hō͘人tio̍h jōa大ê傷害, án-ne是án-chóaⁿ bē-sái sńg水? Sńg水m̄-nā是chhit-thô iah是chhiâng涼, mā有親近水, 觀察水, 了解水chit款chiok大ê教育意義, kám m̄是?
Bē-sái thǹg光光, 驚gín-á ē kôaⁿ--tio̍h, 驚gín-á ē thǹg koàn-sì! Gín-á人thǹg光光是ē犯tio̍h siáⁿ? Hō͘ lín自細hàn tō有機會o̍h tio̍h對ka-tī身體ê尊重kap自主權, án-ne是有siáⁿ m̄好? 有siáⁿ m̄-tio̍h--leh?
陪lí成長ê過程, kā lí講bē-sái ê tāi-chì, 事後góa lóng koh ē問ka-tī:「是án-chóaⁿ bē-sái? 理由是siáⁿ? Kám有法度說服ka-tī?」
M̄-koh lán chit ê社會已經hông「教乖」, 無權, 無勢koh無力ê人tō m̄知thang問:「是án-chóaⁿ bē-sái?」權力者講--ê goán信kah phak-phak-phak. Goán chit代特別嚴重, 若有thang thàn-chîⁿ, 物質ê享受thèng好滿足, 其他bē-su lóng無重要. Goán bē-hiáu尊重ka-tī ê實際感受, 自然mā m̄知án-chóaⁿ尊重別人; goán m̄-bat o̍h tio̍h自我負責, tú tio̍h ài taⁿ責任ê tāi-chì, 閃ē過tō過, 閃bē過koh ah人bē過, tō怪che嫌he, 拚勢beh kā責任the hō͘別人; goán m̄知責任是siáⁿ, tō m̄敢面對問題, mā m̄知án-chóaⁿ解決問題.
像tī公園chiah-ê公共空間, tú tio̍h hiah chē禁止ê規定, goán m̄知影thang質疑, gōng-gōng-á遵守, mā要求ka-tī ê gín-á tio̍h遵守, m̄-koh lán mā講bē出來是án-chóaⁿ bē-sái; 別人若違反規定, lán ē kā ka-tī ê gín-á機會教育講「m̄-thang像in án-ne」, 有ê koh ē要求別人tio̍h遵守規定. Hán-tit有人ē質疑「án-ne規定kám有合理」.
Goán是tī強壓, 威脅kap洗腦ê方式--nih, hông強制遵守所謂ê規範, 法律kap道德, bē-sái質疑mā m̄知thang質疑, tú tio̍h有人違反ê時, 若是面對--ê m̄是比ka-tī khah強勢, khah優勢ê人, tō ē用「道德」來教示別人, 若面對--ê是強勢者, hām haiⁿ to m̄敢.
Goán一直m̄知影: goán普遍接受koh遵守ê道德規範lóng有明確ê階級立場, hiah-ê lóng是用來維護kap加強優勢者hām剝削階級利益ê工具.
Goán無反省, 顛倒koh sa chit套來要求別人ài kāng款遵守, bē-sái質疑, 若無, tō是káu-koài. Goán mā用chit套beh kā lín繼續「教乖」, 做父母--ê chiah thang好省chiâⁿ chē教養方面ê khùi力, mā避免hông教示講「gín-á ài教」. Goán是án-ne成長大hàn--ê, goán mā án-ne teh教--lín, m̄知án-ne來soah kā chiâⁿ chē性命ê本能ngē ah--落-去, mā kā lín性命發展ê chiâⁿ chē可能性cha̍h斷--去.
Che是goán chit代ê不幸, mā是goán chit代ê nńg-chiáⁿ. 若有tì覺--tio̍h, goán tio̍h-ài有勇氣改變kap反省, mā ài有勇氣去面對別人ê「教示」kap「指責」, 替lín kā成長ê空間keng--起-來, hō͘ lín thèng好phēng goán khah勇敢來脫離奴隸世界ê心性狀態, 開展lín ê新世界.
