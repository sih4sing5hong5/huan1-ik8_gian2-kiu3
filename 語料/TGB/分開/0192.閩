烏龍chhōa 4 ê徒弟á beh tńg去éng-chūn tòa--過ê庄頭, 來到庄á外ê百姓公廟, 行óa chi̍t-ē看, 神桌頂khā 1 têng真kāu ê eng-ia, 烏龍心內想講, che百姓公ná像chiâⁿ久無人來拜--a, tō叫hit 4 ê徒弟á kā廟piàⁿ掃chheng-khì, 準備beh tī chia tòa--kúi-工-á, 順續kā chit 4 ê徒弟á訓練--chi̍t-ē.
暗頭á piàⁿ好了後, 烏龍kā A中叫去邊--á, 叫i去庄--nih ê kám-á店買kóa燒酒kap小菜ta糧, 準備暗時pàng輕鬆好好á lim--kúi-杯, A中照hoan-hù kā酒菜買--tńg-來了後, 烏龍招ta̍k-ê坐tī thô͘-kha chò-hóe lim酒.
烏龍ná lim燒酒ná講:「Lín kúi ê好好á tòe--góa, góa beh chhōa lín來phah 1 phiàn天下.」A中講:「師父, lí m̄是beh教góan武功?」烏龍講:「武功nah是nn̄g saⁿ冬o̍h ē起--來-ê, ài先o̍h thàn-chîⁿ, 先chia̍h ē飽, 知--無?」4 ê人tìm頭. A華講:「師父, chîⁿ beh án-chóaⁿ用thàn--ê, góan 4 ê khah早lóng是用偷--ê neh!」
烏龍:「Gōng giàn頭, 偷, 有châi-tiāu偷jōa chē, chîⁿ ài用thàn--ê, ài hō͘別人歡喜甘願送來lán ê手頭, góa ē ta̍uh-ta̍uh-á kā lín教, ài了解人性ê弱點, chit 2工lín tòe góa去庄頭行行--leh, se̍k-sāi環境, mā hō͘庄--nih ê老朋友知影lán tòa tī百姓公廟, 等ta̍k-ê lóng知影了後, in一定ē問: 百姓公廟真陰, lín nah ē敢tòa, kám講lín m̄驚鬼? 若有人án-ne問, lín tō應講: m̄驚--lah, góan師父烏龍功夫chiâⁿ厲害, koh ē-hiáu茅山道術, 鎮邪lia̍h鬼lóng真內行!」
A國:「師父, chia kám有鬼?」講soah sûi phah 1 ē ka-léng-sún. 烏龍:「Khàu-pē--lah! Góa是叫lín去庄頭kā人講, 因為in相信chia有鬼, 真陰, lán敢tòa chia是因為lán kap一般人無kâng, án-ne in chiah ē kā lán看在眼內, 知--無?」4 ê人koh tìm頭.
烏龍koh講:「Lín kap庄--nih ê人khai-káng ê時, ài ke講kóa tī chia有鬼怪ê tāi-chì, 烏白編亂講mā無要緊, 重點是, lō͘尾chiah-ê鬼怪lóng hō͘師父用符á鎮tiâu--leh.」4 ê人sio對相, koh tìm頭.
隔tńg工, 照計畫, 烏龍chhōa chit 4 ê徒弟á入庄sì-kè se̍h, 去kap chi̍t-kóa老朋友ai-sat-chuh, mā kā in講chit-má暫時tòa tī庄á外ê百姓公廟. 其實, 無siáⁿ-mih人beh chhap烏龍, soah顛倒對tòe tī i身軀邊hit 4 ê少年á khah hò͘ⁿ-hiân, m̄-koh烏龍tī邊--á ta̍k-ê mā pháiⁿ-sè ke講siáⁿ. 烏龍chhōa in行2工了後, tō叫in 4 ê ka-tī ta̍k工入去庄內, koh交帶in ài講chi̍t-kóa tú tio̍h鬼怪ê tāi-chì, 1禮拜後, kui庄頭大部份人lóng知影烏龍kap 4 ê少年徒弟á tòa tī百姓公廟ê tāi-chì, mā知影烏龍ē-hiáu功夫, koh ē畫符á lia̍h鬼.
A中:「師父, chit kúi工góan lóng有照lí ê hoan-hù, piàⁿ勢teh宣傳, koh續--落-來leh?」烏龍:「續--落-來tio̍h-ài鬧鬼--lo͘h.」A中, A華, A民, A國4 ê聽了面色白sún-sún, 烏龍lia̍h in看--chi̍t-ē:「Kán! Nah ē hiah無膽, 聽tio̍h鬼tō驚, m̄是lán chia鬧鬼, 是庄--nih beh鬧鬼.」A民:「師父, lí nah知影庄--nih ē鬧鬼?」烏龍:「Góa當然mā知, 因為góa beh叫lín假做鬼去嚇驚--人.」
A民:「Beh án-chóaⁿ假做鬼?」烏龍tō開始教in做假鬼ê ke-si, koh叫A中去外埔頭ê藥房買kui堆làu屎藥á, 準備好了後koh教in暗時án-chóaⁿ去庄頭假鬼, tī人tau窗á邊烏白hàiⁿ, sì-kè sô, 天光chìn前koh kā làu屎藥á倒入去井--nih. 連續3工, 庄--nih ê人開始驚惶, 4 ê師兄弟ta̍k工lóng kā烏龍報告庄--nih ê反應, 知影ta̍k-ê開始ē驚了後, 烏龍講:「差不多--a, ē-sái開始後1步--a.」A中問:「後1步是siáⁿ?」
烏龍:「Lín ài koh入去庄--nih kap人khai-káng, 等in kā lín講tio̍h庄--nih bē平安ê tāi-chì, lín tō建議in來chhōe góa.」A國問:「師父, lí beh kā in tàu-saⁿ-kāng?」烏龍:「Lín ài kā in講烏龍師父應該有châi-tiāu解決chit ê問題, 應該mā願意kā庄--nih ê鄉親tàu-saⁿ-kāng, 叫in來chhōe góa, 其他--ê等in來ê時góa ka-tī ē處理, 時到lín khiā tī邊--á看tō好.」4 ê聽了koh直直tìm頭.
