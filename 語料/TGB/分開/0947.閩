2月24 hit 1工@Toa-thau-lian
燒熱ê iām日 到2月24這工soah變做透風ê烏陰天
親像台灣人ê心肝íⁿ-á
Tah著1層koh 1層 哀愁憤怒ê烏雲
臭頭á埔頭前ê遊行群眾
有堅持反核--ê
有看破政黨poaⁿ戲--ê
Mā有koh對新官僚寄望--ê
Ta̍k-ê chiâu齊khiā tī chia
為這tè土地ê安全
為台灣人ê生存權利kap後代kiáⁿ孫ê幸福
大聲hoah出人民ê不滿hām ǹg望
Tī政黨操盤 媒體掩護ê bông霧內底
有幾個koh會記──
民主程序比bē過實質正義
經濟發展khah輸環境生態ê維護
Sái弄人民ê反核口號不如真理ê實踐
1 pái koh 1 pái ê掩瞞欺騙
1 pái koh 1 pái ê蹧躂出賣
台灣人民chhun無1-si-á尊嚴
不義ê政策ài剪除
反背人民ê政客ài付出代價
2月24 ê透風 是beh吹散烏暗ê bông霧
總督府廣場頭前hit-pha火
是beh燒出lán ê尊嚴kap行動
Jiàu-pê-á ê sái弄 群眾ê衝突
Hō͘ lán koh khah堅定beh ài--ê是siáⁿ-mih
免koh ǹg望siáng
用人民ka-tī ê力量 chàm破核電惡夢
用lán ê雙手 起造無污染ê家園
