問: 工會幹部tú tio̍h chiah-ê情形ê時beh án-chóaⁿ?
應: 工會幹部tī che過程實在真艱苦, 大部份koh lóng是個人teh承擔, 真罕得有人有才tiāu khiā出來kap資方對抗. Tú tio̍h關廠ê工會, 一般mā真oh事先tō kā勞工教育hām心理建設chhòng好勢, 若tú tio̍h關廠tō m̄知beh án-chóaⁿ--a, 有ê甚至ē配合資方, 像講「chit-má若抗爭, 資方tō ē sûi關廠」chit款想法. 其實資方本來tō àn-sǹg beh關廠, beh抗爭--無, 對資方lóng kāng款. 有時á資方mā ē騙勞工, che tō是欠缺對勞工做思想教育ê結果, 關廠抗爭jú久, 勞工tō jú ē hō͘資方分化, 瓦解抗爭. Che是台灣關廠問題真大ê困境.
若beh處理chiah-ê問題, 第1, ka-tī kám有能力處理; 第2, 勞工運動ê思想教育m̄是等關廠ê時chiah做, 普遍時á tio̍h-ài進行. Tú--tio̍h ê時無可能ùi頭開始做, m̄-chiah對關廠ê處理方式, 有1種路線是透過政治鬥爭來完成, 經濟面ê鬥爭暫時先按下, 重點tī政治面透過kap國家機器ê對抗, hō͘工人了解ka-tī面對ê困境.
中華民國政權到taⁿ iáu無關廠法, 資金外流管制法等等, 除去勞基法, 勞工無任何保障. 勞基法對資遣費, 退休金保障ê處罰m̄是欠缺tō是siuⁿ過輕, 資方m̄驚hông罰, 因為(1)主管機關真罕得對資方強制追討iah是lia̍h人; (2)司法體系研究勞動法--ê真chió, kui-ê法官系統mā lóng m̄知勞工ê處境, 若照一般案件來進行, siōng緊mā tio̍h 1冬, 久tō拖到5~6冬, 特別是法院khah bē khiā tiàm勞工運動chit-pêng, 工會幹部tiāⁿ-tiāⁿ ē hō͘法官刁.
Ùi關廠運動得--來ê教示tō是ài做體制外ê運動, 資方chiah ē khah有chām-chat. 甚至ē-sái講, tio̍h-ài用反體制運動來呼召勞工ê政治意識, hō͘勞工有警覺, tāi-chì發生ê時知iáⁿ ài集中力量, 對政治結構鬥爭.
工運路線ài論辯hō͘明
問: 路線問題chiâⁿ要緊, m̄-koh工運界ná lóng無siáⁿ beh談路線問題?
應: 工運人士確實真無愛講工運路線, án-ne真無正常, bòai談無表示問題tō有法tō͘解決. 台灣工運ê統獨其實是真重要ê問題, chit-má台灣勞工tú--tio̍h ê困境, kap國家體制kám健全有chiâⁿ大ê牽連. 另外, 真chē人無了解講, 左派運動m̄-tāⁿ重視階級鬥爭, tī意識型態kap文化層面mā ài鬥爭.
Góan tō對統派ê觀點真bē諒解. 反封建應該mā是左派ài做ê tāi-chì, 對中國霸權chit-ê封建帝國mā ài批判, bē-sái kan-taⁿ形式上kā in看做是共產主義國家. Chiah-ê自稱左派ê人, 思想實在真封建, 真右派, 實踐kap理論lóng真不足. 未來台灣共和國ê公民若lóng hō͘無是非ê人領導, beh nah有法tō͘ chiâⁿ做現代國家? Beh nah有法tō͘脫離封建kap落伍ê束縛?
社運工作者若連基本ê立場to講bē清hut bē明ê時, tō失去進步ê條件--a. 其實, 台灣工運ê問題大部份是智識份子造chiâⁿ--ê, in理論讀無通, 實踐koh無徹底, lóng sa複雜oh bat ê理論來kā人háⁿ, hō͘人民kioh-sī in bat真透, 其實in無法tō͘正經行入去人民群眾內底, mā無法tō͘對ka-tī負責. Góa m̄-chiah ē講, 若kā路線講hō͘清楚, 台灣勞工運動tō bē chiah艱苦做--a; tō是有in hiah-ê人, 勞工運動chiah ē hiah oh sak.
台灣社會運動tio̍h-ài來1 pái文化大革命, 因為掌握資源ê社運領導者, 真chē lóng是「封建反動份子」, 若beh ǹg--in, 社運nah pháng ē行? 草根人民ê力量nah有機會tín動--起-來?
發動社運ê文化大革命tō是ài kā路線kap思想講hō͘明, m̄-taⁿ嘴hoah, koh ài進行批判kap辯論, 若無án-ne做, 左派內底真chē人tō ē kā建國運動批做是右派, kap國族主義牽tàu-tīn.
運動者ài敢自我批判
問: Tī中華民國外來體制--nih, 運動ài kā社會矛盾hām民族矛盾結合, chiah pháng ē出進步ê社會力. 若án-ne看, 運動界nah ē有頭前hit款問題--leh?
應: 其實che是對歷史發展無了解來造chiâⁿ--ê. 「民族壓迫」ē-sái講歷史ê必然, 1 ê國家有外族來統治, 佔領資源kap土地, 形成民族對立, 所以民族主義是進步--ê. 左派mā ài面對chit種問題, m̄是kā民族運動sak tùi國族主義去.
Chit-má台灣iáu是chió數人佔大多數人ê資源, 像眷村改建條例tō是1 ê例. 運動者若連chiah清楚ê tāi-chì to bòai面對, tō表示i teh騙ka-tī, hōan-sè i ka-tī tō是既得利益者, chit種情形一定ài用鬥爭chiah ē改變.
台灣社運界lóng無beh kā路線kap意識型態講hō͘清楚, 嘴hoah團結, 私底下khiú後kha, chit款文化jú來jú害, 連西方民主國家ê標準to無夠格. 民主是透過公開辯論, 說服對方了後來領導, 確定方向, 共同服從. M̄-koh台灣hō͘國民黨外來政權50冬中國「宮廷鬥爭文化」洗腦了後, 連社運界mā洗透透. Góa chiah ē強調講, beh chiâⁿ做進步ê運動者, tio̍h-ài自我批判, 運動界mā ài有整體性ê批判.
Taⁿ台灣已經有真強ê社會力, m̄-koh社運團體ê運動者soah無才tiāu引導, che chiah是siōng大ê問題. 社運工作者éng-éng lóng行tiàm人民kha-chhng後, 因為in無完成文化kap自我改造, mā欠缺追求基本自由iah是自主ê概念, koh khah免講beh追求公義ê社會主義. 社會主義強調人民作主kap互相尊重ê概念, chit-ê過程是bē-tàng làng--過-ê.
問: 工運, 弱勢者運動kap建國運動聯合ê基礎tī toh?
應: 台灣工運kap建國運動關係真密切. 以勞動者做主體ê建國運動, 第1, 勞動者ê立場ài khiā hō͘ chāi; 第2, chit-má社會矛盾ê根源tī leh階級矛盾, m̄-koh形式上真多元. 運動者ài透過聯合kā所有被壓迫者結chò-hóe, 立場若堅定, 方向tō ē正確. 像講, 團結工聯ê行動綱領tō真清楚beh聯合原住民運動, 婦女運動, 環保運動等等.
原住民問題追到siōng尾tō是階級問題, 階級矛盾若無解決, 文化tháu-pàng iah是自治chiah-ê目標lóng無可能完成. Chió數民族ê經濟地位kap多數人sio-kâng ê時, chiah ē有文化ê尊重等等.
婦女運動mā kāng款, 女性同時受tio̍h資本經濟kap父權ê控制, 婦女運動若無行入去基層群眾, 無可能呼召出人民力量來挑戰既有ê社會價值體系, 婦女運動mā ài透過對資本體系hām父權ê鬥爭chiah有機會完成.
Che tō是「多元聯合」. 本質上有chi̍t-kóa基本原則, m̄-koh形式上以多元聯合表現--出-來. 多元聯合透過chit種方式建立, chiah ē-tàng khah全面來追求公義社會. Chit-má ê工運m̄是靠個人抗爭iah是關tī工會內底tō ē-tàng完成--ê, 工運若m̄緊kā kha步hāⁿ--出-來, kap各種社運聯合, lō͘尾一定ē hō͘舊時代ê思考jôe--死. 表面上, 工運有多元ê形式, m̄-koh實際上beh解決ê問題kan-taⁿ 1 ê, tō是「剝削kap壓迫」.
工運ê口號「反封建, 反剝削, 反壓迫」, 本質是sio-siâng--ê, 左派運動者無應該用教條kā切割; 顛倒頭來, 應當ài積極kā chiah-ê結合chò-hóe, 先有基本ê思想chiah來行動. 工運ê左派運動者對世界ài有基本ê哲學觀, 世界觀kap歷史觀; 世界觀tō是對世界ê分析, 歷史觀tō是對台灣歷史ê了解, án-ne來chiah有才tiāu確定運動ê方向.
