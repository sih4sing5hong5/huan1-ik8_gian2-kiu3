左右ê辯證@Sin
Cha暝1 ê叫做左--先-生ê人來chhōe góa
講i tī塗腳已經睏80冬--a
本來白phau-phau ê身軀已經變成黃色ê骨頭
I已經bē記得hō͘人銃殺時ê苦疼
Kan-taⁿ ē記得受苦ê台灣人
Ná親像koh tī hia kā i hoah-hiu
I講
歷史ê鎖匙早tō交hō͘ lí ah
是án-chóaⁿ lí koh iáu-bōe hō͘ in幸福
Góa驚惶萬分
心內phī-phī-chhoah
白色ê力量siuⁿ大
Góa無辦法
左--先-生流落紅色ê目屎
Tiām-tiām teh念
Che tō是góa ê kiáⁿ孫
Che tō是góa ê kiáⁿ孫
