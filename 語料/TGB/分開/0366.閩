籃球場pìⁿ做pha車場
Cha-bó͘-kiáⁿ讀ê新竹市關東國校, 學校北pêng大樓ê教室beh khà掉起新大樓, 2008年hioh-kôaⁿ ê時, 教室kap頭前ê花園hām邊--á ê chhit-thô區tō lóng用鐵phiáⁿ圍--起-來, gín-á活動ê空間現sok 1/3, 大大間ê禮堂mā改做老師ê辦公室, 學校內底ê空地mā lóng pìⁿ做老師kap職員ê pha車場, koh-khah超過--ê是, 學校大門內pêng ê籃球場, mā hō͘ in畫pha車格hō͘老師kap職員pha車. Án-ne來, gín-á tō bē-tàng tī hia phah籃球--a.
Chit-ê工程ài 2冬chiah ē完工, m̄是2禮拜, góa實在m̄敢相信ka-tī親目chiu看--tio̍h-ê, 老師ê車照chhah, soah ài學生犧牲,siuⁿ過hàm--a.
學校無要緊家長ta̍k工接送學生, chi̍t-ē入校門tō ē看tio̍h 5~6台車hiah大pān chhah tiàm籃球場ê pha車格. 校園ê空間kám是老師kap職員專用--ê? In憑siáⁿ-mih ē-sái犧牲學生phah球運動ê權利? 做人ê老師, chit款tāi-chì nah做ē出--來, 實在是m̄知kiàn-siàu!
請kā góa講, toh 1條法律規定學校ài義務提供老師kap職員免費ê pha車位?
補記: 透過chē-chē管道反應, 學校已經取消pha車格, mā tī家長會會失禮.
