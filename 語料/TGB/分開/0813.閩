窗á@Bou-chin
Tī燒熱ê 7月初, góa坐tī無冷氣ê車--nih, 1路ùi淡水來到新竹. Kāng款是流kōaⁿ, lim茶, hoah熱ê天氣, kāng款是tī有十八尖山ê新竹; 2 kái參與「全國高中生台語生活營」, 今年ùi生活營轉做幹部訓練ê 3瞑4工, 對góa來講, soah特別無käng款.
Chit-kái因為kap Tōa-thâu-liân有1節「台灣查某」ê課, beh tī營隊期間kap ta̍k-ê討論, 是góa第1 kái hām人chò-hóe主持課程, 感覺是緊張koh期待. Góan事先就kéng好beh欣賞ê影片『絕代寵妓』(影片), 想beh透過chit-tè影片, 引chhōa ta̍k-ê討論有關cha-bó͘人ê 1-kóa議題, 包括cha-bó͘人ê身體, 婚姻, 社會地位......等等.
『絕代寵妓』是1齣真值得探討ê電影, m̄-tāⁿ án-ne, 內底koh有真chē「精采」ê『片段』; góan teh看ê時, 有ê人tiām-tiām-á看, 有ê人是bî-bî-á笑, koh笑kah真曖昧, 觀察ta̍k-ê人看影片ê表情實在真心適.
欣賞影片了後ê討論mā不止á刺激, 有真chē chín前tī生活中m̄-bat講--過, m̄-bat問--過ê議題lóng tī chit-chūn提出來討論, 親像「Cha-po͘人對『網路清涼圖片』ê想法是siáⁿ?」「Cha-po͘人看tio̍h "檳榔西施" ê反應kap cha-bó͘人有siáⁿ-mih無kâng?」 Che內底koh反映jōa chē兩性之間無kâng ê價值觀? Chiah-ê問題m̄-tāⁿ引起ta̍k-ê熱烈ê討論, mā hō͘ góan互相了解對方ê心理; 針對現此時普遍ê社會現象, cha-po͘人kap cha-bó͘人無kâng ê觀點tī toeh? 是siáⁿ? Góa感覺是真好ê『兩性溝通』課程.
Tī幹部訓練ê課程內底, ta̍k節課lóng是1種學習, m̄管是聽課iah是互相討論, lóng會得tio̍h 1-kóa無kâng ê想法; 甚至是改變chìn前ka-tī ùi既有主流價值觀接收ê粗淺概念; Yawas ê課「台灣島ê原漢情結」就hō͘ góa深深感受chit點.
Yawas是花蓮Truku ê少年人, i用Truku智識份子ê角度, 來分析原住民kap漢人之間過去e歷史衝突, mā講tio̍h in對土地, 對語言, 對原住民社會運動ê觀點; 尾--á, i koh hō͘ góan看i ka-tī hip ê紀錄片:「Tayal cha-bó͘人對霧社事件ê現場記tì」. Yawas ê論點hō͘ góa真大ê Shock, mā phah破góa chìn前真chē m̄-tio̍h ê觀念; 對台灣ê『四大族群』? 對『原住民十族』? 甚至是對『霧社事件的英雄人物----莫那魯道』? 1-kóa表面上看--起-來ká-ná chiâⁿ正確ê問題, tī chit節課了後, lóng hō͘ góa koh再重新思考.
今年ê熱--人是góa大學生活ê siōng尾á 1-ê hioh熱, 無想過beh特別á過, 總--是hioh熱期間tī TGB, tī生活營, tī其他營隊, góa所感受--ê lóng真寶貴, mā是真值得懷念ê經驗kap記tì. 新竹ê幹部訓練m̄-tāⁿ學習真chē chiâⁿ有意義ê課程, 思考台灣社會運動ê現象kap未來, siōng好運--ê是góa tú-tio̍h 1-tīn chiâⁿ特別ê朋友, tàu-tīn tī chia ê人, ta̍k-ê lóng有熱情, lóng有想法, mā想beh tī chit-ê幹部訓練內底互相交流溝通.
會記得有1暗, Sûn-sèng hām Ui-chì kap góan討論女權koh有勞工ê問題, 到chiâⁿ暗lóng bē ài睏, ká-ná拚命用頭殼思考koh思考, hit種討論ê氣氛有笑khoe, mā有嚴肅, ta̍k-ê共同認真思考ê感受, hō͘ góa chiok懷念--ê. 幹部訓練ê氣氛mā是án-ne, 用輕鬆ê心情討論正經ê議題, 因為討論來引起ê互動mā hō͘ ta̍k-ê ke khah óa近.
新竹ê幹部訓練就ká-ná 1片窗á, ùi chia, góa看tio̍h chìn前無看--tio̍h ê世界, mā透過chit片窗á, góa看tio̍h hiah-nī chē認真ê人kap in豐富ê Vision.
