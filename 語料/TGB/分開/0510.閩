民主ê迷信
若講228 chit場「革命」, iah是續接ê國府統治史, chit-má hō͘人teh操作kap扭曲, án-ne lán真正ài批判kap克服--ê, hōan-sè m̄是一般意義的「統派」iah「藍軍」, 顛倒是ùi 70年代開始形成的「民主運動史觀」.
Chit ê史觀, hō͘ lán贏tio̍h政權, mā hō͘ lán「kioh是」贏tio̍h ka-tī ê國家. 25年來的『綠色狂飆』, hō͘台灣建立民主普選制度, mā確實hō͘台灣人政黨chiâⁿ做中華民國chit ê「國家」ê統治體. 「美麗島世代」ê政治運動者, 完成「民主」ê政治任務, chit-má soah chhōa頭hoah講chit ê「民主體制」ê規則無值得遵守, i koh beh「革命」--a.
Lán kioh是建立民主tō等於有ka-tī ê國家, 但是soah koh為tio̍h國家認同ê分裂teh艱苦. 228事件處理委員會提出ê「民主自治」, chit-má已經達成--a, án-ne lán呼召228 ê亡魂, chhāi記念碑, 除了「記tì」之外, lán kám是koh ài來thuh除對「過去」的迷信──對「民主」ê迷信--leh?
