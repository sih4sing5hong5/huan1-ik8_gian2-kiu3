Lán kám bú假--ê?
選舉結果出--來-a, 差220萬是有khah chē--kóa, soah mā bē意外, m̄-koh lán ài用siáⁿ款心境來面對chit-ê結果--leh? Sui-bóng對民進黨無期待, m̄-koh國民黨nah sa ē tio̍h超過700萬選票?
Chiaⁿ--月立委選舉國民黨大贏了後, 政論節目tō teh臭彈『鐘擺效應』, bē-tàng一黨獨大, 若無tō講投票率jú kôan, 民進黨tō ē輸jú chió. 選舉結果證明in講--ê lóng phùi話, 實際ê社會現象kám是hō͘ in ê理論iah口號khiú leh行--ê? 若有夠實際來觀察社會氣氛, 對chit-ê結果tō bē意外. 支持民進黨ê群眾活tī『逆轉勝』chit-ê操作--出-來ê幻想--nih, 1場koh 1場『逆轉勝』ê活動kap齣頭, 1聲續1聲『逆轉勝』ê空虛口號, tō有影ē-tàng『逆轉勝』?
社會氣氛差tī toh? 過去是「lán」比「in」khah好, chit-má是bē-tàng hō͘「in」贏; m̄-koh過去teh批判國民黨ê語詞, chit-má soah倒péng, the̍h來teh替ka-tī辯護.「換人做看māi」「政黨輪替」chiah-ê民進黨éng-kòe ê選舉口號, chit-chūn soah hō͘國民黨sa來teh戰民進黨, koh真有效.
Tī謝長廷競選總部頭前, 民進黨teh安tah群眾, in kā支持者會失禮. M̄-koh in teh講ê「民主」chiâⁿ怪奇, 1方面接受選輸, 1方面繼續批講選舉不公, 媒體不公, in有黨產....... 8冬來in一直對chiah-ê結構性ê不義妥協, mā siàu想beh tī hia ba̍uh利頭, chit-má輸--a soah koh teh kā lán提醒講hiah-ê結構是不公不義--ê. In to接受人訂ê規則--a, ī輸--人koh teh怪規則無公平, che是入kiáu間po̍ah pháiⁿ-kiáu. 人若贏tō是民主倒退, tō是外來政權, ka-tī贏tō是守護台灣, 鞏固民主? 人主張共同市場tō ē出賣台灣, ka-tī án-ne hoah pìⁿ做有台灣主體? Chit款例太chē--leh, 支持民進黨ê群眾, soah kui-ê栽落去in ê選舉操作.
Beh hoah「民主」tō mài用2套標準, 若無, kui-khì tō直接kā lán講真相: 台灣到taⁿ根本to無「民主」, 除去有選舉ê形式, 根本to無「民主」!
Ká-sú中華民國是lán ê國家, ká-sú國民黨本土化--a, 若án-ne, 國民黨ē出賣台灣, 無m̄-tio̍h! Ah是án-chóaⁿ ē-sái hō͘國民黨參選? 國民黨ê「一中市場」ē kā台灣bú害--去, 無m̄-tio̍h! Ah是án-chóaⁿ ē-sái hō͘國民黨用「合法」ê方式the̍h-tio̍h政權? 國民黨是外來政權, 無m̄-tio̍h! Ah是án-chóaⁿ容允外來政權, 外來勢力參與「本國選舉」? 國民黨是外來集團, 是兇手集團, 是犯罪集團, 是出賣集團, lóng無m̄-tio̍h! Ah是án-chóaⁿ選舉soah lán顛倒tio̍h kap in「和解」?
因為lán tio̍h尊重「民主」ê選擇? 騙siáu--ê! 有「民主ê選擇」背書, 無理tō ē pìⁿ合理, 非法tō ē pìⁿ合法?
Koh來真chē人ē開始kàn-kiāu陳水扁, 大輸ê原因lóng ē pìⁿ做是陳水扁集團造chiâⁿ--ê, m̄-koh 1冬前chiah-ê soah講無論án-chóaⁿ陳水扁lóng無m̄-tio̍h, lán tio̍h-ài鞏固領導中心, tō ná像chit-chūn in teh phìⁿ-siùⁿ李登輝, 當初時soah piàⁿ勢維護李登輝(m̄-koh李登輝無變, i本底tō是投機者); chit-chūn嘴--nih chhòan講tō是謝長廷ê訴求, hit-chūn soah teh批判hiah-ê主張; chit-chūn照許信良khah早ê主張teh行, hit當時soah罵i是台奸.
要緊--ê是: 國民黨sa-tio̍h 700外萬票, lán koh tńg去到20冬前「一黨獨大」ê時代, lán ài煩惱--ê m̄是未來4冬國民黨ē án-chóaⁿ烏白來, lán顛倒ài問ka-tī, che 20冬來lán kám lóng teh khùn?
是án-chóaⁿ反國民黨反20冬--a iáu一黨獨大? 是án-chóaⁿ bú kui-po͘國民黨iáu siōng大? 社會對民進黨失望, 無信心, m̄-koh選票nah ē koh走tńg去hō͘國民黨? 是án-chóaⁿ iáu有500萬m̄是所謂「外省人」ê台灣人kā選票tǹg hō͘國民黨?
20冬來, lán無kā國民黨piàⁿ入去歷史ê pùn-sò堆(顛倒ná像民進黨ē先行入pùn-sò場); 20冬來, lán chi̍t-sut-á to無kā國民黨掌握ê政治經濟利益結構hàiⁿ tín動; 20冬來, lán根本無kā國民黨強制洗腦ê價值體系瓦解--去; 20冬來, lán無挑戰國民黨ê文化霸權, lán soah顛倒去hō͘擊倒.
M̄是lán擊in bē倒, 是lán已經先自我洗腦, 去認同koh合理化hiah-ê mi̍h-kiāⁿ--a.
Koh來lán面對ê社會價值觀, 秩序kap利益ē pìⁿ做比是非, 尊嚴甚至生存lóng koh-khah重要.
Lán若無先面對lán心肝頭chiah-ê自我衝突hām矛盾, beh nah有châi-tiāu挑戰國民黨, 中華民國kap中國?
