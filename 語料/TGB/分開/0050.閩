農地起別莊
上班ê時, góan chit組長官tng時行用e-mail傳過來傳過去, 內容有時á是交辦ê khang-khòe, 有時á是in認為ē-sái鼓舞士氣ê文章, 其實hiah-ê文章khah適合in ka-tī讀, ka-tī照chi̍t-ē-á鏡--leh, 有時á mā有心適kap莫名奇妙ê tāi-chì. 橫直公務人員siáⁿ to bē-hiáu, kan-taⁿ知講5-4-3--ê, 侮辱ē-kha手人, 無, tō是怨嘆無法度升官chiah-ê有khang無sún ê tāi-chì, 若認真辦正事ê時, tō是有朋友iah是關係bē-bái ê長官beh來承包案件, chit-chūn in tōē pìⁿ kah真認真來處理tāi-chì.
Chit-má góa tō接tio̍h 1 ê承辦者無想beh辦ê採購案, hit ê承辦無愛辦ê原因, 是因為廠商是主任kap本組專委ê好朋友, siáⁿ tāi-chì lóng thang直通頂司, lō͘尾chit ê案soah轉到góa chia來. 承辦廠商官khùi真重, 原來負責人ê老父是老將軍, koh是khah早新聞局光華雜誌ê總編. Kap in講話, in總--是真自然表現出外省貴族ê傲慢. 有1 pái載in去坐高鐵, koh聽tio̍h 1 ê台鐵ê秘密, 外省貴族講in kiàn-pái坐火車若無位, tō直接去車長室kā車長討公關票, 因為ta̍k chat車廂lóng ē保留kúi ê位做公關位, chhōe站長iah是車長the̍h公關票tō一定有位thang坐, 免像台灣人gōng-gōng kheh leh罰khiā.
In mā認為紅包文化真正常, 無正常--ê是台灣人執政. 除去台北市, 各縣市用農地起ê『豪宅』chi̍t-sì-kè to是, 宜蘭有koh-khah chē台北人買農地teh起別莊, góan a兄tòa ê mā是農舍, 70~80坪, 樓kha是工廠, 樓頂是khiā-ke, góa mā tiāⁿ笑講i tòa『豪宅』. In起厝ê時無chîⁿ hō͘縣政府kap鄉公所, 請照ê時拖kúi-nā冬, 到chûn--年chiah完工, 物價kap建材lóng起kúi-nā倍, 本底àn-sǹg khai 500外萬, lō͘尾khai到700外萬. 對góa來講he是『豪宅』, m̄-koh若kap台北市ê厝sio比phēng, hōan-sè hām便所to比bē過.
邱毅sa蘇嘉全ê農舍炒新聞, 真chē人當然ē緊張, 驚政府政策koh beh大轉變--a, 農舍tio̍h面對隨時ē hông thiah ê運命, m̄-koh hō͘公所kap縣政府刁--過ê人因為bat經過考驗, koh gōng-gōng相信政府, khah m̄驚hông thiah. 蘇嘉全做過內政部長kap農委會主委, 民進黨執政hit 8冬lóng有權有勢, chit-má因為農舍問題tú tio̍h黨內外ê危機, chit款普遍存在ê事實, 執政ê時m̄徹底處理, 留真chē模糊空間, 真正ê農民beh起農舍真oh, 假農民iah建商起農舍soah方便kah, in總--是m̄願ùi問題ê源頭來解決, ka-tī過去造chiâⁿ ê問題, taⁿ pìⁿ做別人用來kā怪罪ê事實ê時, tō藉口kui tho͘-lá-kuh, m̄知到底是teh講siáⁿ-hòe?
