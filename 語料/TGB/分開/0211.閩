Facebook, koh來leh?
前chi̍t-chām-á hō͘頭家壓迫ài加入facebook, 入去看了後chiah知影是chit-má tng siáu ê網路工具.
為tio̍h利便人kap人ê聯繫, 加強資訊發佈hām流通, ùi手機á, email, 新聞台, blog, msn, skype, 到hi5, twitter, plurk, facebook, jú來jú chē網路媒體工具thang hō͘ lán運用. 無kāng款ê網路媒體為tio̍h互相競爭, koh ē發展出無kāng款ê功能, 親像facebook內底tō有1堆『小遊戲』kap『心理測驗』, 調查過身軀邊ê親chiâⁿ朋友了後chiah知影chiok chē人主要是teh siáu che.
使用者內底, chiok chē人是同時間使用kúi-nā種, m̄-koh góa khah giâu疑--ê是, 利用chiah-ê工具了後, lán ê需要hông滿足--a, iah是hông創造出koh-khah大koh-khah chē ê需求? 人kap人ê互動jú來jú kiu tī monitor kap keyboard後壁, lán ê chhùi kap hiⁿ-á mā jú來jú退化.
本底是teh服務人ê工具, chit-má看--起-來soah顛倒頭sok-pa̍k人ê行動, kám講che tō是Marx講ê alienation?!
