真相kap司法是行向真正民主唯一ê路
2001年Argentina開始清算獨裁者, ùi 1條無hông列入去軍隊特赦項目ê罪行——誘拐gín-á開始, 1976到1983年Argentina軍政府hōaⁿ權期間, chiok chē失蹤者ê 紅嬰á hām gín-á, hō͘ in lia̍h去交hō͘獨裁者kap in ê共犯io飼, 造chiâⁿ bē-chió「失蹤ê世代」.
2003年, 南部偏遠地區出身ê律師Néstor Carlos Kirchner就任總統, sûi取消前總統Carlos Saúl Menem保護軍事特權ê特赦法令, 因為國會beh取消法令ê追溯tio̍h-ài經過最高法院ê同意, Kirchner tō先解除前總統任命hiah-ê法官ê職位, 2005年最高法院sio連續宣佈違憲法條, chit-kóa法條過去20冬來保護不止á chē加害者kap謀殺者免受刑罰, 宣佈違憲了後tō開始清算獨裁軍官kap共犯者ê罪行.
2006-2008年, 前警察總長Miguel Etchecolatz kap前將軍Luciano Benjamin Menédez hām Domingo Antonio Bussi lóng hông判kui世人關監, 前軍政府「五月營」軍隊ê拷問中心主事者Reynaldo Biobnone hông判25年徒刑, 其他6 ê軍政府成員mā tī kāng hit件審判案hông判17-25年徒刑. 2008年法院宣判ê時, 已經82歲ê前將軍Domingo Antonio Bussi坐tī輪椅頂講kah真āng聲:「Góa感謝hit-kóa hō͘ Argentina免受tio̍h共產主義傷害ê兵á.」列席ê受害者家屬真不滿表示講:「Nah ē-sái hō͘ chit ê人民兇手繼續án-ne講chit款話.」另外1 ê前軍政府將軍Jorge Rafael Videla因為牽涉謀殺德國公民, 德國要求kā引渡, Argentina法庭拒絕, ka-tī進行審判. Videla hông控告570件誘拐案, 270件刑求案kap 29件謀殺案, 2010年12--月chit ê獨裁者hō͘法院判無期徒刑, 出席審判ê Nobel和平獎得主Adolfo Pérez Esquivel表示:「真相kap司法是行向真正民主ê唯一道路.」
拉丁美洲真chē國家一直到獨裁結束了後20冬chiah真正開始面對過去, 是因為chit ê世代ê少年人開始對頂1世代ê人提出質疑, 追究in tī獨裁時期ê態度, kap in可能ê共犯行為(無論是主動iah是被動). 當然m̄是ta̍k ê國家lóng像Argentina chiah順利, Brasil ê Luiz Inácio Lula da Silva 2009年成立真相委員會負責追究獨裁政權ê罪行, i任命ê國防部長tō反對追究軍官kap in心腹罪行ê刑責, koh提出「報復主義」ê警告, 因為軍隊tī Brasil iû-goân控制飛航, 影響力iáu chiâⁿ大.
Chile過渡到民主社會了後, hiah-ê無受tio̍h政治迫害, tī新自由主義經濟政策得tio̍h利頭ê人, iáu繼續支持臭名ê前獨裁者Augusto Pinochet, 2000年英國回應Chile ê要求kā Pinochet遣送tńg Chile了後, kan-taⁿ判i tī厝監禁, 司法無法度對i進行審判.
2009年Bolivia ê Juan Evo Morales Aym總統要求美國先kā進行種族屠殺ê前總統Gonzalo Sánchez de Lozada押--tńg-來, chiah開始來解決2國惡化ê關係, 美國當然bē kā ka-tī支持ê獨裁者送tńg Bolivia接受審判.
2007年Chile最高法院接受Peru引渡ê要求, kā Peru前獨裁政權Alberto Fujimori押tńg Peru審判, Fujimori hông關tī i khah早為tio̍h beh關押「Sendero Luminoso」反抗者起ê海底監獄, 關tī i隔壁--ê是i ê秘密警察頭人Vladimiro Montesinos, 2009年Fujimori因為迫害人權hông判25年徒刑.
2005-2006年Costa Rica ê司法單位mā分別kā 3 ê前總統以貪汙案「管理不善」ê罪名起訴.
針對拉丁美洲清算過去ê司法審判, 德國Hamburg拉丁美洲研究中心ê Detlef Nolte認為, 拉丁美洲ê審判, kap非洲ê當權者iah是前Yugoslavia ê情形無kâng, 完全無靠國際組織ê司法仲裁. Argentina ê Gonzalo Conte tī人權組織「開啟記憶」演講ê時講:「Chiah-ê審判thèng好hō͘ kāng款ê tāi-chì bē koh再發生.」
冷戰時期kāng款hō͘美國用防止共產主義滲透做借口, 支持獨裁政權thún-ta̍h人權ê台灣, phēng拉丁美洲koh-khah早進入民主化, mā經歷過政黨輪替,「清算」chit ê名詞對lán來講soah hiah-nī-á生疏.
民進黨黨內ê菁英大多數若m̄是威權時代ê被迫害者, 無tō是律師出身, 美麗島事件hō͘ chiah-ê人浮頭, koh tī政治界hoah水ē kian-tàng, in得tio̍h執政權了後mā lóng有權有勢, soah m̄-bat tī in siōng了解ê「司法」chit tè進行整頓改善,「司法」iû-goân無受人民信任, iû-goân是teh為政治服務. 所謂ê轉型正義mā kan-taⁿ限制tī回復迫害人權ê歷史真相, m̄-koh是kan-taⁿ有受害者, 無加害者責任ê半套真相. Hit-kóa威權時代留--落-來各種不公不義ê特權優待政策, mā iáu繼續teh suh lán ê血骨, 甚至加添in ka-tī人chò-hóe享受. Sui-bóng有政黨輪替, 原本主導執政者kap影響政策hiah-ê特權階級iáu chiâⁿ有影響力, 部份權力者甚至tō是hit-kóa既得利益ê特權階級, nah有可能清算ka-tī人.
真相kap司法是行向真正民主ê路, 台灣ùi獨裁戒嚴時期過渡到開放民主社會(其實kan-taⁿ是形式ê民主, 實質上根本tō無), lán m̄-bat beh追究前獨裁者, 謀殺者, 迫害人權者kap無公義黨產共犯者ê責任, chit款免追究責任tō beh hoah和解ê態度, hō͘ lō͘尾ê執政者koh-khah免煩惱, 據在in烏白bú, o͘-se事件koh-khah是無siáⁿ thang怪奇, 不公不義kap侵犯人權事件ē一直發生, 霸權政府免考慮民意ē-tàng繼續存在, lán社會大部份人chit款態度tō是造chiâⁿ chiah-ê無合理ê主要因素.
