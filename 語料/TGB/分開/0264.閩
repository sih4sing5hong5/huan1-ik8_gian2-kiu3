去日本ê啟示
Chit-pái過年pàng 9工, góa kap góan ang參加旅行團去日本關西chhit-thô. Che是góa頭1 pái去日本, 真kah-ì日本, ē想beh koh去關東, 北海道, 九州...... chiah-ê所在看māi. 日本總--是hō͘人chheng-khì, 治安好ê印象, 無m̄-tio̍h, 去到hia tō是chit款感覺. 網路頂有chiok chē去日本chhit-thô ê資訊iah是評價, góa tō就ka-tī ê感覺koh有tú--tio̍h ê tāi-chì kap ta̍k-ê分享.
日本導遊講, 日本人chiâⁿ chió有近視--ê, 因為in細漢時lóng是chia̍h魚肝油. 無m̄-tio̍h, tī路--nih ē-sái講差不多是看bē tio̍h眼鏡行, mā罕leh看tio̍h齒科診所. Ah若台灣是3步1間眼鏡行, 5步1間齒科診所, seng-lí koh不止á好leh! 台灣人近視koh chhùi齒bái ê比例有影是kôan人chiok chē!
Iáu koh有, in ê店頭mā lóng eng暗9點準時關門, 街á路除去7-11 iah是Family Hi-life, chhōe無其他iáu teh做seng-lí ê店, ta̍k-ê lóng tńg厝hioh-khùn, 早睏早起床; in mā chia̍h chiok chiáⁿ, 水道頭chūn--開, 水tō ē-sái直接lim, sui-bóng是大都市, 空氣iáu算好. Góa想che無的確tō是日本人長歲壽koh健康ê主要原因.
台灣ê夜生活siuⁿ過豐富--a, 夜市á, 宵夜tàⁿ-á, KTV, PUB, 電影院......, eng暗免驚無所在thang去, 想beh消費ê人kap做seng-lí ê人, lóng chiah-nī「piàⁿ命」, jú òaⁿ jú lāu-jia̍t, 莫怪身體ē bái, 大細間診所滿街路.
Góa是有影chiok認真teh想chit ê問題: 日本ùi二次大戰了後, 推行改革政策hō͘國家變強, 注重國民健康, 訓練後1代ê體格, tī古蹟景點koh看ē tio̍h中學生teh走標.
Chiâⁿ做1 ê教育者, góa teh想, 台灣ê gín-á是接受siáⁿ-mih款ê教育思維? In ê體能siáⁿ款? 1禮拜kan-taⁿ有無到2點鐘ê體育課, 普通時á功課1堆, kám有時間運動? 掛目鏡ê學生1堆, kha-chhng大大ê, 肉phàⁿ-phàⁿ軟軟, kha手慢鈍ê gín-á koh-khah chē.
功課koh-khah好, 身體bái mā是了然. 無好ê體力, beh án-chóaⁿ有好ê注意力? 無好ê注意力, beh án-chóaⁿ有好ê成績iah是其他ê表現leh? Lí若是家長iah老師, 看tio̍h che lí kám bē煩惱? Lí若是學生, 看tio̍h che lí beh án-chóaⁿ?
聽tī日本留學ê學長講, 日本ê課業壓力bē phēng台灣khah chió, 是講in mā chiok注重身體健康.
Gín-á, hioh-khùn日khah chia̍p出去phah球運動--leh, mài kan-taⁿ tiàm tī厝內看電視, phah電動, chiūⁿ網開講, 準去公園行行--leh mā是bē-bái! Góa深深相信, 體格若無好, 頭殼一定簡單! Kap ta̍k-ê互相勉勵!
