Kám有信心?
Morakot風颱大雨, 走山, 大水kā南台灣bú kah jû-chháng-chháng, mā hō͘ lán看tio̍h政客, 官僚ê驕慢, 無知kap無能. Lán beh án-chóaⁿ對台灣ê未來有信心?
Kúi-nā冬來, 為tio̍h beh「救經濟」「piàⁿ經濟」, hōaⁿ權ê政客kap官僚tō想khang想phāng, 1 pái koh 1 pái sa出各種公共工程, 政府預算支出一直膨大, 公共環境soah無án-ne pìⁿ kah khah好. M̄-koh若無開發案, chîⁿ水bē tńg-se̍h, tō無thang滿足既得利益階級ê chhùi-táu.
Tō ná chit kúi冬內底, chiâⁿ千chiâⁿ百億ê治水預算khai--落-去, mā有全島危橋檢修kap補強ê預算支出, 結果nah ē koh tn̄g hiah chē pán橋? Chìn前治水工程ê預算, lóng hō͘地方派系pa̍k-pa̍k--去, chit-má發生大災害, 重建ê工程iû-gôan是chiah-ê地方派系teh pun.
若無瓦解chit款社會結構, lán ê社會kám ē有siáⁿ大改變? Lán ài面對ê困境無thang解決, 政府mā一直編預算落--去, 利益kap資源soah jú來jú集中tī chió數ê既得利益階級手頭, 承擔後果--ê iû-gôan是被壓迫階級.
Kap國民黨chhia-piàⁿ 20冬來所謂ê「政治改革」kap「社會改革」, 結局tō是án-ne.
承受反國民黨社會力支持ê民進黨, 到taⁿ來kan-taⁿ teh考慮個人ê政治利益kap選票, in m̄-nā無解決任何問題, in mā已經chiâⁿ做享受體制資源ê共犯. Ah若「建國」ê口號hoah爽ê台派頭人, mā chi̍t-sut-á to無法度hō͘人感受tio̍h有beh對抗體制結構ê思考. Chiah-ê人kám iáu有châi-tiāu hō͘ lán siáⁿ-mih ǹg望?
社運團體hō͘社會主流價值sok-tiâu--leh, mā jú來jú pìⁿ做「政府」kap「人民」ê中人. 中產階級化ê社運思考, kám有beh瓦解利益結構? Kám有beh thuh破統治文化霸權? 若無beh面對問題ê cháng頭, 體制結構若無先khà hō͘崩, beh án-chóaⁿ形成公民社會? Beh án-chóaⁿ起造新ê社會結構,新ê社會關係?
個人ê出脫, bē改變kui-ê社會發展ê趨勢, mā bē解決kui-ê社會ê困境. 看tùi未來, lán kám有信心? Kám有法度樂觀? Kám beh koh容允既得利益階級kā lán thún-ta̍h? Kám beh kā運命交hō͘驕慢, 無知koh無能ê權力者? Kám beh hō͘ lán ê後代繼續活tī chit款o͘-ló͘-bo̍k-chê ê世界? Lán kám有châi-tiāu改變siáⁿ-mih?
若m̄願繼續無奈來忍受--落-去, 若想beh走chhōe lán ê出路, che tō m̄是做ē到做bē到ê問題, m̄是ē成功bē成功ê問題!
