進步kap文明
8--月有kap a姊去1 chōa珠海kap深圳, góan是tòe旅行團, 行程lóng走khah lāu-jia̍t ê所在, 除去都市kap郊區, 看bē tio̍h一般khiā-ke厝宅, 連tī高速公路頂mā看bē tio̍h雙pêng邊ê光景, hō͘ góa ê感受實在是無siáⁿ好. 獨裁政權ê行政效率, 為tio̍h hō͘外人看tio̍h繁華lāu-jia̍t ê假象, 一般厝宅chi̍t目nih tō ē-sái消失, kui-ê改做大樓ê國民住宅, 大樓1棟khah kôan過1棟, che kám tō是進步, tō是文明?
原底góa想beh看hia ê傳統厝宅kap台灣有siáⁿ無kâng, soah真失望, 根本tō看bē tio̍h, 所謂ê傳統厝宅mā是為tio̍h觀光, ē-sái lóng thiah掉了後chiah koh kui-ê重起. 中國太湖申請世界遺產登錄tō是án-ne, 消失kúi-nā百冬, 無影--ê iah是傳說ê故事光景, lóng ē-sái利用現代建築造--出-來, koh去登錄世界遺產, chiah koh用專家學者ê身分hō͘台灣邀請來談hiah-ê假ê歷史文化光景, 分享文化資產保護ê經驗.
Góa kap góan a姊hām姊夫問講nah ē lóng看bē tio̍h一般厝宅, 全全是集中管理ê公寓大樓, kám是為tio̍h方便管理kap統治? In講一般民眾mā真歡喜厝宅換做公寓大樓, góan a姊講in公司某某人娶中國bó͘, hit ê中國bó͘厝--nih tō是án-ne, 厝宅thiah掉起大樓了後, 照人口數分配公寓, in tau pun tio̍h 2間, i tit tio̍h其中1間, hit ê中國bó͘ koh講ta̍k-ê lóng真歡喜mā真感謝政府替in換新厝, koh hām cha-bó͘-kiáⁿ to pun tio̍h 1間, án-ne khah嫁ē出--去. Hōan-sè有人真kah意無歷史記tì, 統一格式ê大樓公寓, hōan-sè in認為án-ne tō是繁華進步, m̄-koh góa實在無法度忍受tòa tī hit種ùi厝內看--出-去全是大樓ê景緻, he kap坐監有siáⁿ無kâng?
細hàn tòa ê所在真舊koh偏僻, 土地真早tō hō͘財團買--去, 隨時to有可能tio̍h搬走, góa讀國校á ê時góan pa-pa tō tī桃園市區另外買厝, m̄-koh一直無搬--過, lō͘尾beh開發環亞科技園區chiah被迫搬去市區, 了後góan父母iáu真chia̍p tńg山頂chhōe親chiâⁿ朋友khai-káng, piān-nā hioh-khùn日有閒, pa-pa mā lóng ē載ma-ma去a舅in tau聚會.
Hia ê環境taⁿ lóng生疏--a, 有1 pái ma-ma chhōa góa去看唯一留--落-來ê土地公廟, hia是細hàn ê時唯一thang chhit-thô ê所在, 本底tī chit kui phiàn土地--nih真khòng-khoah ê土地公廟kap真大châng ê chhêng-á, 夾tī大型廠房--nih soah pìⁿ kah jōa-nī-á細--leh, kap記tì差真chē. Chit-má góa kap小妹若夢tio̍h父母lóng是細hàn時ê家園, góa mā tiāⁿ tī夢--nih chhōe無hit ê koh se̍k-sāi koh生疏ê所在. 斷線ê風吹飛bē tńg--來, 失去歷史記tì ê人, 迷失tī隨時換新ê速食文化--nih, koh beh án-chóaⁿ tńg到原鄉? Che是góa去中國短期旅遊ê感受, góa心內真無爽快, 真艱苦.
Koh來講「Seediq Bale」現象. Góa chit-má chia̍h頭路chit ê文化單位, 做--ê是真無文化ê tāi-chì, 想tio̍h lán ê稅金hō͘ in sa去án-ne亂bú tō真痛心. 頂pái kap 1 ê同事講--tio̍h, 文化政策因為執政者ê意識, 變動ê程度tiāⁿ-tiāⁿ to天差地--leh, 真oh tit thang sio交chhap, 大筆ê經費預算tō án-ne thó-chè--去, 有影chiâⁿ phah-sńg, chit-má全力beh推sak文化創意產業, m̄-koh無文化基礎是beh推sak siáⁿ?
Góan chit組有1 ê「台灣世界遺產潛力點特展」計畫, 組長kap科長chhōe隔壁ê國校á美術班學生畫台灣世界遺產ê潛力點, 結果tī現場góa看--tio̍h-ê kan-taⁿ原住民ê人頭像, 有chhiah面--ê, 頭頂插鳥á毛--ê, 現場ta̍k ê頭像lóng beh kâng beh kâng, 應該是老師the̍h kúi-nā ê圖像hō͘學生照leh畫. Che tō是góa講ê「速食文化」, 對原住民ê概念ē-sái簡化做tō是出草, chhiah面kap山豬牙, 鳥á毛, 螺á殼chiah-ê mi̍h-kiāⁿ; kāng款ê情形, 客家文化tō是油桐花, 擂茶, 花布. 政治人物mā用chit款「速食」ê方式: 傳統ê衫chhēng--起-來, làu kúi句á話, án-ne tō是關心kap重視, hām社會運動tōē-sái用chit款方式進行, tō是sa無in到底beh講siáⁿ? Beh凸顯siáⁿ? Beh表現siáⁿ?「意義無重要, 重點是形式」, che是執政者ê愚民政策, m̄-nā方便統治, koh方便煽動。
Góa深深認為, 思想改造需要長時間來建立, hōan-sè piàⁿ 1世人mā看bē tio̍h成果, mā kan-taⁿ「gōng人」chiah甘願kā khùi力hē tiàm chit款khang-khòe, án-ne做m̄-nā tio̍h忍受孤單, koh tio̍h-ài有勇氣對抗kap反擊hiah-ê時行ê潮流. M̄-koh che正經是lán目前siōng需要--ê.
