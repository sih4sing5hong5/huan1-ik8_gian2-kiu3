注H1N1預防射百面安全?
Chit-chām-á tiāⁿ-tiāⁿ ē tī電視上看tio̍h台灣政府宣傳注H1N1預防射ê廣告放送, 要求民眾注預防射, 衛生署kám án-ne tō算盡責任--a? 日本政府ê做法hōan-sè ē-sái hō͘ lán做參考kap判斷.
日本國立醫療機構ê研究發現, 注H1N1預防射ē-sái hō͘ 73% ê人身體順利增加抗體量. 意思tō是講, 日本ê研究顯示有27%無法度產生抗體. 台灣政府hō͘ lán ê資訊, soah hō͘ lán kioh-sī若接受注預防射, tōē-sái安全預防H1N1病毒. 到底是衛生署ê專家siuⁿ無知, iah是in無kā lán講真相?
11月20, 日本衛生署發表第1波H1N1注預防射ê人產生副作用ê中間調查報告. 受調查注預防射ê 2萬人內底, 包括住院6 ê, lóng-chóng有424人發生過敏反應, 醫師診斷懷疑kap注H1N1預防射有關ê案例是337例, m̄-koh到taⁿ iáu無病尾ê病例產生. 11月21, 日本衛生署召集專家開檢討會議, 用chit份中間報告做基礎, koh 1 pái檢討H1N1預防射ê安全性. 台灣ê衛生署soah kā lán講, 暈針是心理因素, 半身不遂mā是心理因素, 看--來in無認為有必要開安全檢討會議.
11月23, Canada某1 ê鎮ê居民接受英國藥廠GSK ê H1N1預防射注射了後, 有14 ê人產生過敏反應(台灣講做是暈針), 因為發生過敏反應ê pha數超過平均數(17萬劑容允1~2 ê例), Canada醫療主管單位sûi「停止」使用hit批預防射17萬劑, 同時mā趕緊回收. 台灣ê衛生署kám知影暈針ê pha數是jōa chē? 若知影, 是án-chóaⁿ無公告hō͘民眾了解? 台灣ê H1N1預防射kám有回收ê標準?
Kāng chit工, 日本衛生署發表聲明, 因為日本本底有kap GSK公司簽合約, beh進口3700萬人份ê H1N1預防射, 衛生署beh sûi派調查小組去Canada, 調查H1N1預防射ê過敏反應mā掌握實際狀況. Kap美國牛肉政策kāng款, 台灣ê衛生署kám kan-taⁿ ē-tàng信任藥廠公司ê「善意」, soah欠缺調查ê能力?
日本衛生署不時ē公佈注預防射ê死亡人數, 到11月25為止, 注H1N1預防射了後死ê人數是30 ê. M̄-koh一直到taⁿ, 台灣kan-taⁿ出現1 ê死亡案例, 台灣人, lí kám beh相信?
