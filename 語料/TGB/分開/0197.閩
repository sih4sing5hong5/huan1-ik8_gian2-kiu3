維新ê代價
台灣kô͘ tī政治混亂, 經濟衰退ê勢面真久--a, koh tio̍h面對中國崛起ê壓力, 日本「明治維新」富國強兵, 殖產興業ê經驗, 不時to hō͘人提出來teh議論.
19世紀後半期, 日本, 朝鮮kap清國chiah-ê亞洲國家政治經濟lóng有危機, mā lóng受tio̍h西方國家侵略ê壓力, 清國kap朝鮮lóng hut kah hi-lè-lè, m̄-koh日本經過「明治維新」, 真緊tō突破困境, chiâⁿ做亞洲siōng強siōng進步ê國家.
明治維新m̄是包裝súi koh好聽 ê口號, mā m̄是成就個人前途ê私心計算, 富國強兵mā kan-taⁿ是維新ê結果. Hit ê時代日本ê下級武士「草莽崛起」, 集體走chhōe民族ê出路, 用性命做代價beh實現ka-tī ê信念, ián-tó幕府統治, 起造明治政府, 是tī chit款時代氣氛--nih推動--出-來ê. Hoah出「台灣維新」iah「民國維新」ê人, kám有chit款深刻ê認知?
日本九州siōng南pêng ê Satsuma (Kagoshima), 是推動維新siōng重要ê力量. Tī chit-má ê Kagoshima, 出車頭無jōa hn̄g有路標標示「偉人誕生の地」----Kajiyachō. 結束封建時代, 為日本現代化phah基礎ê Satsuma武士, 大部份tō tī chit-tah出世, 行tī chia, 感受hit當時chiah-ê武士ê志氣kap開創新世界ê氣魄, che tú-tú是台灣siōng欠缺--ê.
是siáⁿ-mih款ê時代氣氛, ē出現Yoshida Shōin, Takasugi Shinsaku, Sakamoto Ryōma, Saigō Takamori, Katsu Kaishuu, Ōkubo Toshimichi chiah-ê開創大局ê大人物?
Sak-tó幕府統治了後, 新政府實際上是「割稻á組」升官發財ê工具, 貪污腐化, 官商勾結, 維新第一功勞者Saigō Takamori看bē過, choaⁿ-á辭官tńg Satsuma, 1877年發動反政府ê西南戰爭戰死, 官僚政客ê明治政府chiah鞏固--落-來.
Ùi Shiroyama,「西鄉終焉の地」, 行到西南戰爭戰死ê Satsuma武士ê集體墓地, 心內有真chē感觸: hit ê時代, Saigō Takamori是siáⁿ款ê心胸來得tio̍h各地維新志士ê信服? Kiat-tó幕府了後, nah無hām天皇體制to ián hō͘ tó? Ián-tó幕府統治ê力量, 是án-chóaⁿ soah kā新政府交hō͘官商勾結ê投機者? 發動西南戰爭, 對抗ka-tī創建--出-來ê明治政府, koh是siáⁿ-mih款ê心境? 促成Satsuma kap Choshu同盟ê Sakamoto Ryōma, nah ē有hit款ê眼界? Ōkubo Toshimichi是án-chóaⁿ有替新日本phah地基ê思考?是án-chóaⁿ Satsuma武士beh集體為Saigō sàng戰死? 是án-chóaⁿ in beh發動1場phah bē贏ê戰爭? 西南戰爭政府軍kap Saigō sàng ê軍隊對戰, Satsuma武士兄弟朋友sio-thâi, che kám是統治者一貫ê手路? 明治政府基盤穩固了後, 維新實際上kám m̄是換1批新ê官僚政客, 替代將軍chiâⁿ做新ê統治者? 若無維新志士用性命做代價, 若無phah破現狀ê勇氣, 開創新時代ê kha步kám hāⁿ ē出--去?
若無chiah-ê深刻ê反省, 無論是「台灣維新」iah「民國維新」, 是beh hō͘台灣siáⁿ款ê新國家新社會?
