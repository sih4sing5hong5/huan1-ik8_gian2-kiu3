環保運動kap勞工運動ê差別
自góa來環保聯盟了後, 同事tō一直想beh問góa對環保聯盟ê發展有siáⁿ-mih看法. Góa有1段時間無teh注意環保運動--a, 頭腦有tām-po̍h-á tńg bē過, chiah ē一直無法度hō͘ ta̍k-ê 1 ê滿意ê答案.
Chit-má góa sió-khóa hut khah清楚--a, 用ka-tī khah了解ê勞工運動, 來kap環保運動做1 ê比較, ǹg望lín ē-tàng滿意.
勞工運動kap環保運動粗淺kā分析是án-ne: 勞工運動處理--ê是人kap人ê關係, 環保運動處理--ê是人kap天ê關係. 人ê關係處理--起-來khah簡單, 因為人lóng有弱點, 若有夠額ê分析kap評估, tō phah ē贏; m̄-koh人kap天比較--起-來真細漢, 天有i自然運行ê道理, 人soah無知kah集體teh不斷kā破壞, 環保運動kan-taⁿ ē-tàng用「補破網」ê方式進行.
若koh來比較勞工運動kap環保運動ê組織困難度, 環保運動實際上加chiâⁿ強. 勞工運動siōng無koh有固定ê群眾(像工會) ē-tàng組織, 環保運動hōan-sè tī 1場運動了後, 群眾tō散了了--a, kan-taⁿ留kúi ê「先知」落--來. M̄-koh天反擊ê力量是chiâⁿ驚--人-ê, 連參與環保運動ê人mā無法度閃避hō͘天反擊ê運命, 是án-chóaⁿ真正ê環保運動(像綠色和平組織)人雖bóng少m̄-koh soah真激進? 道理tō tī chia.
另外, góa mā認為, 環保運動ê主體tio̍h-ài tńg到群眾(tō算群眾是少數, 成長mā真慢), che mā是當初góa tī環保聯盟台北分會主張ài介入地方焚化爐, pùn-sò場等等議題ê原因.
事實上, 當初chi̍t-kóa朋友chit-má mā lóng tī無kāng所在teh經營(其實lán真正bē寂寞), hō͘群眾了解人m̄萬能--ê, kap天比較--起-來chiok細mā chiok弱--ê, 其實tō是環保運動ê第1步.
