I人無bái, i是góa ê同學
國校出業到taⁿ, 已經30 kúi ê kôaⁿ--人過--去, 前2 pái辦ê同窗會, 是tī lán 18歲kap 28歲hit時, 聽講lí lóng熱情參加, 出chîⁿ出力, che是lí ê男兒本色. 看tio̍h chìn前留--落-來ta̍k-ê tàu-tīn hip ê相片, lí笑kah chiok燦爛chiok純真--ê, chiâⁿ phah-sńg, góa lóng礙tio̍h某種鬱卒憂悶ê情緒bih--起-來. Ka-chài 43歲ê今年kôaⁿ--人, lán總算辦第3 pái ê同窗會, m̄-koh, 同學, lí soah永遠欠席lán玉田國小第34屆孝班ê同窗會.
今年ê同窗會, chiok chē人lóng是出業30冬後chiah頭1 pái見面, cha-po͘--ê lak漆kan-taⁿ來4 ê. 步入中年ê同學, 外表身材甚至聲音lóng變chiok chē, ta̍k-ê kek頭腦, ná chia̍h白果ná phah-piàⁿ回想, chiah ē-tit-thang kā國校6冬ê記tì tàu-tàu--出-來, 有歡喜mā有哀愁. 同學, lí若有來, 氣氛應該ē koh-khah high! Lí ê làu-khùi-tāi siōng chē, 活潑愛lāu-jia̍t ê lí, 一定ē tńg來kap goán tàu-tīn. 同學, 相信lí有tńg來kap goán同在! 同窗會了後, goán照常去看班長, i kāng款斯文ian-tâu, kan-taⁿ是身體iû-goân無勇, 班長ê身體kap心靈承受ê折磨kap苦疼, 相信lí siōng ē-sái體會, m̄-koh lí無thang koh hō͘ i安慰鼓勵--a.
同學, 想bē到lán tō án-ne tī同窗會sio閃身, bē koh sio-tú. 安慰--ê是, 1997年góa tńg宜蘭做社區營造khang-khòe ê時, tú tio̍h kāng款tńg故鄉ê lí, lí ê gín-á面kap好笑神lóng無變, tō kap國校時chūn kāng款, chi̍t看tio̍h lí tō認--出-來-a, chi̍t點á to無sêng chhit-thô chiok久ê老大--ê, lí kám有影bat chhit-thô--過?
Hit-tang-chūn lán beh tī玉田村成立巡守隊, lí mā熱心參與所有過程, iáu是kāng款phok-kiat gâu kek-khoe-hâi. 巡守隊成立大會hit工, chi̍t開場tō是lí ê節目, lí tī後台面色白sún-sún kā góa講:「同學, góa緊張kah tih-beh死--去-a! 腳手phi̍h-phi̍h-chhoah~」Góa假影放輕鬆kā lí安tah講:「妥當--lah! 免驚--lah! 同學, 小casse--lah!」其實góa心內OS: 若換做是góa, beh tī全部是看ka-tī大hàn ê鄉親面頭前演出, góa可能ē昏--去. M̄-koh lí chi̍t chiūⁿ場, 有影轟動武林, 驚動萬教, 鄉親ê笑聲kap pho̍k-á聲lóng無停. Gâu kek-khoe-hâi ê lí, chhēng棕簑, tì瓜笠á, 手kòng鑼á, poaⁿ古早時tī暝--nih巡邏ê人, ná kòng koh用lí ê台灣國語大聲hoah『天乾物燥, 小心火燭』, 『天乾物燥, 小心火燭』, se̍h kui-ê會場, 氣氛tō án-ne hō͘ lí炒kah chhiâng-chhiâng滾.
同學, lí tō是chiah-nī條直,有lí tī leh ê所在, tō有笑聲, lí siōng gâu kek笑khoe lāng ta̍k-ê笑, kap lí chò-hóe總--是ē-tàng hō͘人心情開朗, 有鎮靜放鬆ê效果. Hit-pái tī故鄉sio-tú了後, góa tō ná油麻菜籽kāng款, koh 1 pái離開故鄉去到島嶼koh-khah hn̄g ê南部, 續--落10 kúi冬, lán m̄-bat koh見面.
國校á ê時, lí chiok皮koh白目, 愛chhòng-tī cha-bó͘-gín-á, mā愛kap cha-po͘-gín-á koh有隔壁班ê cha-po͘ chhiàng聲sio-phah, 老師總--是kā lí盯tiâu--leh. Lín老父管lí管kah chiâⁿ ân, ē記得有1 pái i soah駛i hit台載chhek-á ê鐵牛á車, kā lí jiok kui路, beh kā lí修理, tàu-tīn行路隊ê同學tī邊--á等leh看好戲, 笑kah beh péng--過, chit 1幕góa永遠ē記--得. M̄-koh有1工, lí soah hiông-hiông tiām--去m̄講話, lí teh哭, 原來是lí hiông-kài-kài ê老父, 駛i ê鐵牛á車出車禍死--去. 同學, góa一直無清楚chēng細hàn tō無老父對lí是m̄是有產生暗影iah創傷? 庄腳所在, ta̍k-ê無閒顧3頓, 無時間thang照顧koh安慰悲傷小心靈ê年代.
同學, 假使講lō͘ 尾lí為tio̍h beh替ka-tī失落ê心靈走chhōe安慰來行chhoa̍h人生ê方向, he m̄是lí ê m̄-tio̍h! 一定有chiok大ê痛苦chhàng tī lí ê笑面後piah hō͘ lí無法度脫身, lí hit-tang-chūn一定chiâⁿ苦, 苦kah無tè走. 失禮, 同學, 無khah早替lí辦1場lí一定ē來參加ê同窗會.
See you in heaven!
用chit篇文章記念goán班永遠好笑神ê同學, 游福生(1970-2010)
Ps. 3冬前聽tio̍h同學過身ê消息, góa tī日記寫1篇文章siàu-liām i, 頂禮拜辦同窗會, 正式kā chit文章重新整理post到goán班ê網站做記念.
See you in heaven!
