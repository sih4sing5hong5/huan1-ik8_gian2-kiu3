A-ka兄
Hit ê出日頭ê e-po͘時á, 燒jo̍ah燒jo̍ah, kap朋友sio招, 走去新竹Hiong-san ê Chìm-chúi庄chhōe A-ka兄, 聽i講參與運動ê過程hām思考.
A-ka兄tī Tōa-chng出世, tòa過Sam-sìn-kiô, 尾--á chiah搬到Hó͘-á-soaⁿ ê Chìm-chúi庄.
讀二專ê時, 學校社團去五峰辦活動, A-ka兄tī hia熟sāi Tayal ê朋友, 了解台灣原住民ê處境, 路見不平ê性格, hō͘ i自án-ne熱phut-phut開始關心kap投入,『還我土地』『破除吳鳳神話』『東埔挖墳事件』 i lóng參與有tio̍h, mā kap Tayal朋友深談kúi nā點鐘, 決定運動ê方向kap策略. I iáu ē記得hit冬去到南投東埔ê時, 財團ngē tī Bunun ê祖墓頂--á起觀光飯店, 骨頭挖--出-來tō chhìn-chhái tàn tī路邊, i看kah心肝底艱苦koh憤慨.
退伍了後i允過kúi nā ê頭路, tī霧峰做代課老師ê時, chiok認真hām人pháng教權會, 尾--á i建議ài ǹg工會ê方向發展, kap in bē ha̍h, hōaⁿ頭--ê統派思想mā chiâⁿ重, choaⁿ-á無koh kap in chò-hóe活動--落-去. 對chit-má全教會teh hoah beh組工會, i無反對, m̄-koh i認為1句話tō破--a:「Kám beh放棄公保換用勞保?」
後--來A-ka兄去到華夏玻璃, 是新竹土財主開設ê工場, tī hia tòa 4冬, 一直為tio̍h爭取改善勞動條件kap福利, hām資方teh oan-ke, 續--落koh招不滿資方ê勞動者tàu-tīn組工會, soah hō͘資方資遣, i kut-la̍t teh chhōe勞動法令, ka-tī o̍h寫訴狀kap證據狀, 抗爭真久, 資方pàng chiok chē條件beh kā so, i lóng m̄願妥協.
Tī戒嚴時代bú工會抗爭, kám bē煩惱後果? A-ka兄講hit chūn lóng無想hiah chē, kan-taⁿ單純認為無合理--ê bē-sái pàng hō͘ soah, mā m̄知thang驚, 橫直ka-tī ê能力無khah輸--人, 頭路koh chhōe tō有; koh, 厝--nih ê人mā bē kā i擋, hit chūn厝邊隔壁看tio̍h報紙teh寫, mā lóng來teh問, in pa-pa顛倒kā人安tah講:「1枝草, 1點露, 免煩惱--lah.」
離開華夏玻璃了後, A-ka兄koh tòa過kúi nā ê所在, 像tī科學園區, 做百外工超過試用期--a iáu無thang轉做正式員工, tì覺tio̍h ka-tī hông列做烏名單, choaⁿ-á自動離職. I強調講, mài kioh-sī勞基法有teh保障勞動者, 事實上解說權是tī資方手頭, m̄是勞動者.
Koh來, 去報名民眾日報ê記者招考, 順利錄取, chhím頭á有走台北ê政治新聞, 了解真chē政治運作kap政治生態. 了後tō tńg到新竹做地方線記者, tī新竹ê運動kho͘-á真活動. 1988年新竹遠東化纖罷工, i用記者ê身份去到現場, 看chi̍t-ē soah kui腹tó͘火, kap現場ê警察指揮官起衝突.
Koh 1 pái i寫1篇報導, 得失tio̍h民進黨, 民進黨beh kā i告, koh hō͘報社壓力beh kā i調走, in丈人想beh用關係來化解, A-ka兄soah直接kā拒絕, i自認報導是事實, m̄驚人kā pìⁿ, i對ka-tī ê能力chiâⁿ有自信, 調tō調, siōng慢1冬內一定thang tńg--來, 結果去到南投9月日後tō koh tńg來新竹, 堅持事理ê性格mā無為tio̍h án-ne來改變.
Koh來, i主動轉調做專題記者, 用筆做武器, 寫出1篇koh 1篇政商勾結ê真相, beh kā烏烏臭臭挖挖--出-來, 雖bóng承受ê壓力jú來jú大, iáu是無逼i妥協, beh刊bòai刊hō͘報社去操煩, beh叫i mài寫chiah-ê, 免講.
I mā bat真積極參與建國黨, 到尾--á發現hiah-ê教授學者chhùi ē講, m̄-koh in ê思考kap行動soah kap基層離1 ê坎tī--leh, 總--是in有太chē選擇hām退路. 講bóng講, i iáu是真樂天, 認為基層hit股力量ē一直tī--leh, 若有機會koh組織--起-來, i tiāⁿ-tio̍h ē koh liâu--落-去.
整理ka-tī ê經驗, i認為階級kap民族ê問題無可能拆開來看; 過去tī運動--nih tú tio̍h bē chió統派, 知iáⁿ in ê想法hām做法kap lán真無kâng, ē離in khah hn̄g--leh, m̄-koh i mā認為in總--是有對社會正義ê追求, 少年--ê m̄免排斥對話ê機會, siōng無, chih接ē-tàng累積真chē經驗; 所謂ê外省人khah團結, mā無iáⁿ是「民族性」ê關係, 應當是in tī軍隊hām眷村ê生活慣勢形成--ê, lán ài去理解.
對民進黨執政到taⁿ ê表現, A-ka兄真失望, 對資源合理分配iah是本土化, 行政權有真chē落實執行ê空間,「立法院無過半」tāi-chì tō sak bē tín動, che是借口. M̄-koh i無絕望, 台灣人beh出頭天, beh追求社會公平正義ê ǹg望bē無--去, 對未來, lán應當ài重視意識, 教育kap思想ê khang-khòe, lán beh活tī chia, beh nah ē-tàng對無公義ê tāi-chì tìⁿ tiām-tiām--leh?
