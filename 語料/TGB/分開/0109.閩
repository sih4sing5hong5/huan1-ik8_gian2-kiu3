台灣米蟲
今á日中tàu chia̍h飯ê時, kap同事講tio̍h有關公教人員加薪ê新聞. Góa kap i kāng款是專案助理, siáⁿ-mih是專案助理--leh? Tō是公務kho͘-á ê外勞, 無任何福利, 薪水mài phēng法律規定--ê khah kē tō ē-sái--a, ka-chài koh有年終獎金1個半月, phēng其他私人企業khah好--kóa.
Óa年底, 所有ê案beh結案kap消化預算, góan chit-kóa專案人員kiōng-beh hông操--死, 公務人員想beh升官--ê piàⁿ命交陪做人情, 無想beh升官--ê是bih tī邊--á無tāi-chì做, chit款人除了ta̍k冬升級升等ê變相加薪以外, beh koh ke討年終獎金kap考績獎金, 實在是無天理.
Siōng好笑--ê是李述德竟然講軍公教加薪ē-sái giú óa hó-gia̍h-sàn ê距離? 是顛倒ē hō͘ hó-gia̍h-sàn ê問題koh-khah嚴重chiah tio̍h! 馬政府ê人kám lóng m̄知影chit-má外口ê薪水有3萬kho͘ tō偷笑--a, 軍公教人員in是ùi 5萬起跳到10外萬neh. 軍公教高級主管ê薪水bē phēng私人企業ê總經理khah kē, 11職等左右ê主管1個月siōng無ē-tàng領tio̍h 10萬kho͘以上, kui-ê公務體系ê薪水結構其實已經phēng一般企業ê平均薪資kôan chiok chē--a, che koh無包括國民旅遊卡ê補助, 生日獎金, 交通費補助, 考績獎金chit-kóa福利, chiah-ê koh無算tī薪水內底. 5都升格了後, 造chiâⁿ koh-khah chē公教新貴, kāng款ê職務升等了後薪資等級ke kúi-nā級, hit-kóa無thang升格縣市ê主管應該ē chia̍h醋, koh-khah bē爽--ê是一般百姓.
最近góan hit組內底有1 ê辦事員職務代理ê缺, 1個月薪水大概3萬外kho͘, 代理時間1冬, chiah上網公告3工tō有75人應徵, 學歷經歷lóng真優秀, chiâⁿ chē是公立學校ê碩士, 甚至有英文kap日文ê雙碩士. Chiok chē同事lóng表示講: m̄是講景氣回升, 失業率降kē--a? Nah ē chit-kóa優秀ê人才ài koh來搶chit ê薪水無jōa chē ê缺? Góan組長mā講, lí看chit-kóa人lóng phēng lán內底ê人優秀, soah無頭路.
Tō是án-ne公職補習班ê學費chiah ē一直hiah-nī kôan, chiok chē人piàⁿ命讀冊無chhap社會事, tō是beh搶chit ê鐵飯碗. 台灣chit款kan-taⁿ入soah無出ê官僚體系tō是台灣ê米蟲蛀蟲. 有意識ê少年朋友無願意piàⁿ命讀冊考試, 好運考--tio̍h-ê bē kòan-sì chit款職業生態; 1堆頭殼té屎, 無chhap社會事ê人phah-piàⁿ考tiâu, tòe leh官僚腐化, 享受用siōng好ê資源, soah是保守tòe bē tio̍h進度ê工作效率, m̄-nā thó-chè性命, koh阻擋社會進步. Chit款體制若無改, 公共建設永遠bē進步, 社會政策mā bē有改變ê 1工. 因為公務人員kan-taⁿ ē-hiáu copy koh貼ê khang-khòe, m̄敢有創新mā bē有創新, án-ne是beh án-chóaⁿ進步?
Góa認為台灣建國siōng tāi-seng ài phah破現此時chit款官僚體制. Nah ē有chit款考1 pái試入格tō得tio̍h kui世人ê保障, soah lóng無有效ê考評kap thai-tiāu ê制度--leh?
原住民委員會推動協助原住民青年就業計畫, 出錢hō͘原住民大專青年到公部門實習, góan hit組有1 ê妹妹, 來chia半冬, 看tio̍h i寫ê實習日記, 講tio̍h i來chia實習kan-taⁿ是協助影印kap其他無聊ê khang-khòe, 看tio̍h其他人lóng chiok無閒, ka-tī soah無tāi-chì thang做, kap i原底想ê實習無kāng款, hō͘ i有tām-po̍h-á tòa bē落--去. 其實其他ê人是teh無閒ka-tī私人ê tāi-chì iah是teh msn, mā無khang-khòe thang hō͘ i tàu-saⁿ-kāng.
官僚體系tō是阻擋台灣向前行ê石頭, taⁿ chit ê 體系jú來jú大, tī選舉制度ē-kha ê政權無人敢去得罪, 改變.
