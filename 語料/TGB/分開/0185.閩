失業者ê目屎
I講, i姓許, 是有歲數ê失業者, 大學出業, bat tī新竹科學工業園區做過研發hām專案經理, 年初ê金融風暴soah害i失業.
12月28 i去桃竹苗區就業服務中心ín頭路, 就業服務人員熱心kā關懷kap服務ê時, i soah háu--出-來. 已經真久無人關心過i--a, 連siōng親ê牽手mā質疑i對待人kap處理tāi-chì ê態度. I ê háu, tú-tú反映出社會kap國家機器ê冷淡無情.
I講, i是龍華科技大學二專部kap大華技術學院二年制技術學院部出業. I自tī科學工業園區hông資遣了後, 因為有專業, 真緊tō koh chhōe-tio̍h頭路, m̄-koh, 台灣tī中國國民黨統治下, 社會ê勞動市場倫理有真嚴重ê扭曲, 造chiâⁿ頭家薪勞中間有不止á嚴重ê無信任感hām剝削ê情形.
I離開科學工業園區了後ín--tio̍h ê第1份khang-khòe mā是高階層ê研發khang-khòe, i hông錄取了後, 負責ê khang-khòe soah無像應徵ê時講--ê hiah單純, m̄-koh i iáu是chhùi-khí根kā--leh, 盡力去完成頭家ê要求.
I koh講, hit份khang-khòe sui-bóng職位講是研發工程師, 事實上除去研發, koh tio̍h負責發包, 監督製造過程ê品管, i本底tō khah tiâu直, 堅持優良品質ê精神, soah hō͘承包商真無爽快, lō͘尾因為i ê堅持, 工程總算順利驗收完成, m̄-koh工程驗收完成1禮拜左右, 頭家soah用延chhiân工程完工ê理由kā i辭頭路.
I koh 1 pái失業, m̄-koh iû-gôan相信政府ē kā i照顧, i ē流目屎mā是為tio̍h che. I jú講jú siūⁿ-khì, hông非法開除已經有夠淒慘--a, i iáu對政府有chi̍t-sut-sut-á信心, soah因為第2份khang-khòe, hō͘ i對政府ê信任完全瓦解.
I強調講, i ê第2份頭路是勞委會一直teh宣傳ê『立即上工』專案, he是tī桃竹苗區就業服務中心ín--tio̍h-ê, 當初時失業m̄知beh án-chóaⁿ ê時, 就業服務中心承辦人hōan-sè是有業績ê壓力, 一直鼓吹『立即上工』jōa好tú jōa好, i choaⁿ-á接受, mā用MIS設計工程師ê職位hông錄取, m̄-koh『立即上工』6月日補助期結束了後, 頭家tō開始kā i刁, lō͘尾koh叫i去現場搬重ê mi̍h-kiāⁿ, chiah嫌i動作siuⁿ慢kā i資遣. 講到chia i氣kah目屎liàn--落-來, cha-po͘人án-ne流目屎實在hō͘人看kah真感慨!
勞委會目前tng teh sak ê新專案『啟航計畫』(mā號做『黎明計畫』), 外界lóng kā號做烏暗計畫, 實際上對失業勞工正面幫贊ê效果mā真hō͘人質疑. 勞委會職訓局退休ê官員tō講--過, i講『啟航計畫』kap『立即上工』根本tō kāng款, 除了補助期限延長pìⁿ 1冬, 金額khah kôan以外, 無siáⁿ-mih新內容. I koh講, 是án-chóaⁿ勞委會tō是m̄知影檢討,『立即上工』計畫ê問題iáu-bōe解決, sûi koh sak chit ê『啟航計畫』, 到底是kā一般社會大眾當做siáⁿ, 因為chiah-ê計畫lóng是對資本家有利ê專案, 資本家有業務需要tio̍h-ài ín人來做sit, 勞工替資本家做tāi-chì, 領資本家ê chîⁿ本底tō是應該--ê, 資本家to teh thàn-chîⁿ--a, nah tio̍h koh官方來補助薪水--leh? 官方補助ê薪水, chîⁿ ùi toh來? 是人民ê稅金chîⁿ neh, 官方kā人民抽稅金去幫助資本家, che kám m̄是teh替資本家利益phah-sǹg?
Chit ê官員講, 勞委會職訓局ê心態tō ná àu媒人, kan-taⁿ kui心肝想beh kā人做親chiâⁿ, soah m̄知影新郎hām新娘tī toh位, 根本tō是teh o͘-peh亂bú.
Chit ê官員koh講, 照i ê了解, 勞委會職訓局目前iáu有補助廠商ê補助款拖chiok久--a iáu-bōe la̍p hō͘人, 廠商mā顧慮勞委會ê權勢m̄敢講--出-來, i質疑經費kám是用了--a, chiah ē無chiâu-tiāu la̍p chiah-ê chîⁿ? I認為『啟航計畫』千萬m̄-thang pìⁿ做『迷航計畫』才好!
基層失業勞工mā認為,『就業啟航計畫』需要ê 50億經費是人民ê血汗chîⁿ, sui-bóng in失業--a, m̄-koh ài la̍p ê稅金1角銀mā無làu-kau--過, in真堅決表示, 請勞委會職訓局sûi kā『迷航計畫』停--起-來, in強調講, 若正經beh khai-chîⁿ, kui-khì直接kā chîⁿ撥hō͘失業者khah實在!
