最近tú-á天氣真無穩定, liam-mi-á熱，liam-mi-á kôaⁿ, eng早暗氣溫變化真大, 有bē少人就án-ne去感--著kôaⁿ--著-a, che感--著上驚siáⁿ? 無m̄-tio̍h, 是「sàu」! Sàu就m̄-thang拖, 半瞑ná睏ná sàu, ka-tī艱苦, 厝--nih ê人聽--著mā心酸.
Kā你紹介1味「燉薑肉」, 保證食了止sàu顧肺管, koh會tàng補充體力.
Tāi先, 去市á買kóa sam-chân kap薑母, 2項lóng kā切片, khǹg tī碗公內, khǹg ê時chün ài 1層肉疊 1層薑, án-ne肉汁chiah會有薑ê hiam味, chhòng好了後kā hē落電鍋, 碗公頂koh khàm 1塊盤á, 外鍋khǹg差不多1 kóng水, 碗--nih kap內鍋lóng免, 等電鍋phiak--起-來, 真正是phang-kòng-kòng koh kòng-kòng-phang, kan-taⁿ he薑母ê味, 就hō͘你塞鼻孔--a, 汗隨就chhèng--出-來, m̄-thang顧食肉, 上重要是薑母kap肉piak--出-來ê肉汁, 就是leh顧肺管--ê-lah!
食這味燉薑肉, bîn-á-chài ê氣力, 今á日就kā你chhôan便便!
