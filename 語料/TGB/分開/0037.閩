選舉siáu
選舉期間, chi̍t-kóa社會矛盾ê議題hiông-hiông受tio̍h社會ê重視kap討論; 死忠ê選民tòe支持對象ê選舉語言khí-tâng, chit款siáu選舉ê氣氛, mā kā台灣社會ê錯亂kap自我矛盾lóng突顯--出-來.
選總統ê各黨候選人, 1方面呼籲m̄-thang koh pun族群, 1方面soah koh直直強調ka-tī客家血統ê身分; 1方面強調民主, 1方面soah講出「政府tio̍h像父母teh照顧人民」,「媽祖ài góa代表來保護人民」. 經過所謂「民主化」ê台灣, 政客kap官僚iáu是「人民ê主人」, tòe leh khí-tâng ê支持者mā kā支持對象phô͘ kah bē-su「救世主」.
Tī選舉siáu ê氣氛--nih, 任何爭議iah是選舉語言操作, ka-tī支持ê人lóng無m̄-tio̍h, m̄-koh若發生tī對方陣營tō lóng m̄-tio̍h. 「合法」pìⁿ做chiah-ê政治質疑ê保護標準, 農舍事件, 宇昌案iah是國民黨政府主導ê開發案lóng合法; 法律隨時ē-tàng修改, kā既有事實「就地合法」, m̄-koh準合法, kám有合理? 東海岸ê開發kap BOT案, 各縣市新開發ê工業園區......, 法定程序ta̍k項to照行, 合法, m̄-koh kám tio̍h án-ne開發? 有通過環境影響評估--無, chi̍t-sut-á to無重要, 無應該開發tō是無應該開發. M̄-koh需要選票ê各陣營政客, kám敢得失chhui-sak chiah-ê大規模開發案後piah ê政商力量?
關係農業問題, 某chi̍t-kóa農產品銷無路了chîⁿ, ta̍k冬新聞to ē出現kúi-nā pái. 政客m̄是pìⁿ做農產品ê推銷員, tō是hoah講政府tio̍h án-chóaⁿ補貼, 來補償choh-sit人ê損失. Koh-khah基本ê農業問題soah無人beh bak. 政府若無beh做生產kap市場控制, kan-taⁿ講補貼, 問題tō thang解決? 平地一直強制休耕, 水sóa去hō͘工業區, hām土地mā直直徵收beh開發做新ê工業區; 平地休耕, 山區soah過頭開發; 咖啡, 柿á, 麥á.....chiah-ê無適合台灣水土ê農產品, kám tio̍h鼓勵種choh? Choh-sit人thàn無chia̍h, 控制農產銷路ê地方派系菜蟲, toh 1任政府正經敢beh挑戰?
無薪假ê問題, 國民黨無beh阻擋, m̄-koh民進黨主張發『短工津貼』ê政治效果, kám m̄是mā teh kā無薪假「合理化」? 政客kap官僚m̄-nā無阻擋企業財團, 接續真緊tō ē來kā無薪假「法制化」. 失業人口ê問題, 馬政府用官方短期臨時工ê方法來降低失業率, m̄-koh chit步是過去民進黨執政時代tō開始用--ê, 未來--leh? 選票考慮ê政客, kám敢抵抗企業kap財團ê威脅?
都市更新mā kāng款, 緊beh hō͘計畫順利運作, 是為tio̍h行政官僚ê方便? 為tio̍h政客ê業績? 為tio̍h滿足建商ê需要? Iah是正經用人實實在在ê生活需要, sù-sī kap利便, 做整體生活空間安排ê規劃?
紅頭嶼ê核廢料場輻射污染ê問題m̄是到taⁿ chiah發生, 紅頭嶼ê Tao 30冬來一直要求kā核廢料場sóa走. 為tio̍h爭取選票, 去到紅頭嶼ê政客當然答應若當選一定sóa, m̄-koh beh sóa去toh? Beh án-chóaⁿ sóa? 準sóa走, 紅頭嶼受輻射污染ê土地到底kám iáu適合tòa人--無?
為tio̍h選票, 政客選舉支票chi̍t-sì-kè開, 當選chiūⁿ任了後, kám m̄是tio̍h注重經濟指數ê數字? Kám m̄是tio̍h重視經濟ê穩定kap發展? 為tio̍h穩定kap發展, 剝削農村ê菜蟲, 經營派遣業ê蛇頭, 控制地方資源分配ê派系, 開發山區ê農場企業, 推動大型開發案ê財團, 阻擋民意ê官僚, chiah-ê政治經濟ê權力體系, chiah-ê既定事實, 選票考慮ê政客kám正經敢ùi chiah-ê問題ê源頭來解決問題?
各黨ê公職kap thiāu-á-kha實際上tō是chiah-ê資源壟斷kap分配ê既得利益階層! 無論熱情iah是無奈ê選民, 自我麻醉tī政客ê選舉口號kap政治支票ê幻想--nih, kám敢面對chit ê事實?
無ián-tó體制結構, 無瓦解壟斷資源ê既得利益階層, chiah-ê社會問題除去繼續做選舉動員kap政治對決ê sio罵本, beh án-chóaⁿ解決?
