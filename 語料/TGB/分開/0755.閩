A公kap a-má ê故事(2)@A-ian
Góan a公是1909年出世--ê, i經過清國政府, 日本政府kap中華民國政府3 ê無kāng政權ê統治. (最近教台灣經濟發展史ê老師叫góan ài kā講「日據時代」chit-ê慣勢改--過-來, i ǹg望góan承認日本hit-chūn確實有統治台灣ê法律根據kap正當性, mài koh受大中國思想chit-ê病毒洗腦.)
Góa iáu ē記得 i tiāⁿ-tiāⁿ kā góa講, i細hàn ê時有留過清國ê豬尾liu (『辮子頭』), 頭前半pêng ê頭鬃ài thì光光, 後piah半pêng ài縛做頭鬃尾(『辮子』), 頭鬃尾若生到ē造chiâⁿ無方便ê時, tio̍h-ài kā盤tī頭殼頂, 像猴齊天孫悟空ê金箍á kāng款. I ná講koh ē ná khiú góa ê 2束頭鬃尾, tī góa頭殼頂比來比去. Góa siùⁿ猴, a公chiok愛用「猴」來kap góa講sńg笑, koh ē kā góa教chiok chē kap猴有關係ê俗語, tiāⁿ講kah góan祖孫á 2 ê笑kah chhia-pùn-táu.
