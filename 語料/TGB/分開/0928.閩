再會! 2001 ê熱--人 / Tōa-thâu-liân
Thàu風ê日子 / Liāu Èng-gí
可憐ê台北人 / Taco
台語文法中抽象思考 ê困難 / Sûn-sèng
我思念 / Bō͘-chin
我ê故鄉 / Chiau-hông
我ê想法 / Lī-lī
大學生 / Kiàn-tì
再會! 2001 ê熱--人
Tōa-thâu-liân
6月中, 我ùi花蓮出業來到台北. Tī花蓮4冬, 早就慣勢hia ê空氣, hia ê環境, 不時to騎hit台1輪走50 ê O͘--ê ùi海岸線(台11線) iah是195田地路1路phe--落-去, 沿路hō͘我se̍k-sāi ê光景siàn--leh, 山kap海ê氣味tī我ê身軀邊se̍h-á-se̍h, 平靜phong-phài ê性命ùi chia成長.
來到台北, soah bē慣勢ta̍k工神經線peⁿ-ân-ân ê生活. Ta-lian--去ê空氣, o͘-ta-sán ê溪水, ká-ná hō͘石頭肉粽霸佔ê和平港, lóng是臭hiàn ê氣味. M̄-koh tī chia, soah有1-kóa "臭賤" ê草á teh puh芽, 發íⁿ.
「Mài koh gōng-sîn--a-lah, 營隊通知tang時會好?」
身軀邊ê人teh催--a, tú ùi A蓮港搬徙來台北, hit種lak底ê心情iáu無時間thang調整, 就sûi chông入去TGB第5屆全國高中生台語生活營ê籌備khang-khòe. 今年ê工作人員除了góan chit-tīn mahchih--ê, tī 4--月koh有chih接1-kóa真理大學台灣文學系ê朋友, 互相談kúi遍了後, ta̍k-ê kha-báng khóan-khóan--leh, 相招tī 7/3出發去新竹.
