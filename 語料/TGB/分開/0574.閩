10月初, 天氣khah無hiah hip hiah燒熱--a, 店--nih mā無頂月日hiah-nī無êng chhih-chhah, m̄-koh tn̄g tio̍h月底結siàu, A-hōng mā是ta̍k暗加班, 緊beh kā siàu單整理好勢, thang好送hō͘頭家開票.
Eng暗7~8點á hia, A-hōng tú kā手頭ê khang-khòe處理soah, tō看tio̍h頭家mo͘h 1箱冊行--入-來, 交帶chi̍t-kóa tāi-chì soah tō àn-sǹg beh走--a, A-hōng趁機會kap頭家chò-hóe行--出-去, 有kúi項tāi-chì ài chhōe i參詳.
頂月日khang-khòe量大kah驚--人, ta̍k ê工作人員lóng chih-chài bē tiâu, 有1 ê老鳥bē堪得壓力siuⁿ大, ka-tī koh tio̍h準備考試, 已經無做--a, koh留--leh ê人, kui工teh吵beh加薪, 無, hioh-khùn日ê薪水mā tio̍h ke khah kôan--kóa, A-hōng知iáⁿ ta̍k-ê lóng做kah chiâⁿ拚命, 有口頭允in講ē kā頭家爭取看māi.
A-hōng in chit間店工作人員ê起薪本底tō ke khah kē, m̄-koh 1聲beh叫頭家kā ta̍k-ê lóng加薪, 百分之2百無可能, m̄-chiah A-hōng kā頭家講hioh-khùn日ê班看ē-tàng ke khah chē chîⁿ--無, án-ne人khah beh來上, 無, 特別是連續假日ê班lóng chhōe無人beh上, koh再講, 總公司hit pêng ê制度有假日加薪chit條. 頭家聽--tio̍h隨hàiⁿ頭講bē-sái, i講chia 1點鐘ê薪水75~90 kho͘已經chiok kôan--a, 連總公司hit pêng ê工讀生mā tòe leh調到75~90 kho͘, 本底總公司ê工讀生假日有ke khah chē chîⁿ, 是因為in ê薪水是60 kho͘起跳chiah有, chit-má薪水調kôan, 所以i kā假日加薪取消--a. 頭家koh kā A-hōng講bē-sái in bòai上假日班tō choaⁿ-á無排, ngē chhiâu mā ài chhiâu--出-來, 無, tō是ta̍k-ê輪流, 該siáng上ê班tō siáng ài上, bòai--ê, hit ê人tō mài做, lán koh chhōe mā有人.
過2~3工, 總公司ê Hok叔--á來tī店--nih tàu-saⁿ-kāng, i有聽頭家teh náu講chit項tāi-chì, 中tàu hioh-khùn ê時i kap A-hōng講tio̍h che, i建議A-hōng ài有做店長ê威嚴kap pān勢, m̄-thang工讀生hoah beh加薪tō替in爭取, i認為做店長ê人ài替公司設想, 替公司省成本chiah tio̍h. A-hōng聽chi̍t-ē chiâⁿ bē爽, 無siáⁿ好聲sàu應講i認為chit ê要求是合理--ê, m̄-chiah ē替人爭取, m̄-koh Hok叔--á聽了mā是無siáⁿ beh接受ê款.
Hok叔--á tī總公司做beh 6冬--a, 是唯一資深ê員工, i ka-tīmā對公司ê制度hām福利chiâⁿ不滿, mā bat kā A-hōng講頭家對員工ê福利是jú來jú khok-hêng, tī hia做無前途.
Hit chūn A-hōng iáu tī總公司ê時, 同事之間lóng ē討論講beh án-chóaⁿ kā頭家爭取福利, A-hōng想無是án-chóaⁿ chit-má換做是工讀生beh要求應該有ê福利, 做全職--ê soah變做kap頭家khiā kāng pêng teh kā人壓? Ta̍k-ê pêⁿ-pêⁿ是食人頭路領人薪水--ê, 增差1 ê領月給, 1 ê算點鐘--ê, nah ē hit條線劃kah chiah清楚? 總公司ê人來來去去, 流動率kôan, tō是制度無好福利無好chiah留人bē tiâu, chit-má A-hōng tòa--ê chit間分店, kan-taⁿ A-hōng 1 ê全職, 其他lóng是工讀生, 若無hiah-ê工讀生, kan-taⁿ靠1 ê全職, 店kám開ē成? 對頭家來講, 假日加5 kho͘ 10 kho͘ bē增加jōa chē成本, 人做--起-來khi-mo͘-chih ke chiâⁿ爽, mā khah留人ē tiâu, án-ne mā無thang? A-hōng jú想jú siān, jú做jú ià--a.
