步lián去旅行
頂禮拜厝內老--ê少年--ê lóng去日月潭siû水, 去開創in ê記錄, góa 1 ê人留tī厝, 輸人m̄輸陣, góa mā beh來開創ka-tī ê記錄! 心內想講góa無法度駛車, mā無法度騎o͘-tó͘-bái, m̄-koh góa koh有雙腳, góa想beh用行--ê去流浪. 頂月日ùi台東tńg--來了後, 看tio̍h步lián環島ê人, góa chiok欣羨, ka-tī mā想beh來行看māi, 看1工ē-tàng行jōa遠行jōa久?
Kā phāiⁿ-á phāiⁿ--leh, 行出大門, soah m̄知beh行toh 1向. 無訂目標, 對已經hông約束koàn-sì ê靈魂是jōa-nī-á大ê挑戰! Chhìn-chhái行, soah顛倒行kah bē輕鬆, 壓力真大, 因為góa m̄知beh行去toh位? 先順內灣線鐵枝路行! 1點鐘後, 行到1 ê無人ê車頭──下圓山, chit-chūn góa soah m̄知路--a, 想bē到chiah出門1點鐘, góa tō m̄知ka-tī tī toh位? Góa想ka-tī iáu是需要目標, ǹg山hit-pêng行好--a. Siuⁿ òaⁿ出門, 透中tàu, góa chit-má有影sêng神經病, 日頭tng mé, góa soah teh步lián chhit-thô, m̄-koh án-ne mā chiah ē-tàng體會tī日頭腳行路ê滋味.
Ǹg山--nih行--去
Sui-bóng有看tio̍h山ê方向, soah m̄知實際離jōa hn̄g, 勇敢ǹg前行tō tio̍h--lah! 頭起先ài過頭前溪ê大橋, 大日頭腳行tī橋頂, 感覺橋chiok長, 風chiok透, góa cha̍h日ê雨傘koh hō͘風吹斷--去, chit-siaⁿ góa手giâ破傘, 頭殼頂是赤iāⁿ-iāⁿ ê日頭, 中tàu 12點行tī橋頂, bē-su是流浪漢加神經病. Góa ê腳kap手chiok無閒, 頭殼內mā chiok亂--ê. 落橋行入去庄頭, góa來到芎林, 趕緊去買1枝新傘thang cha̍h日, kiōng-beh pha̍k kah昏--去-a. 行beh 2點鐘khah ke, joa̍h kah bē感覺iau, 繼續ǹg山hit-pêng行!
日頭腳行路ê滋味
手--nih giâ雨傘, 1步1步ǹg前行, 行路ē-sái是chiah-nī心適, góa ē-sái感受tio̍h光影ê變化sóa位, 感覺空氣teh流動, phīⁿ tio̍h花hām草á ê phang味, koh有khòng-khoah ê視野. 一直行, 一直行, ǹg望kā頭腦pàng hō͘ khang-khang, 單純感受腳底直直sóa tín動.
Chhōe tio̍h目標
行出市鎮, 無jōa久路邊指標出現飛鳳山, góa想góa tō ǹg hia行好--lah! M̄敢相信ka-tī行到山腳, 已經走4點外鐘--a, góa竟然koh ē-tàng去peh山, 心內直直giâu疑--起-來. Góa急beh bih日頭, chi̍t-ē看tio̍h山路, tō趕緊nǹg入去山--nih, góa總算用雙腳ùi都市走入去到山內--a, góa mā ē-sái有ka-tī ê記錄!
Chit-chūn無日頭, hō͘ góa koh-khah有勇氣ǹg山頂peh--起-lih, bē記得tú-chiah行--過ê路程, ǹg新ê旅程tùi山頂peh, 心內一直有聲質疑ka-tī kám iáu有法度行? 雙腳soah iáu是無停khùn, 一直向前行, 頭殼kap雙腳teh oan-ke, góa kám是去soah--tio̍h? 魔神á beh chhōa góa去toh? 來試看māi ka-tī體力ê限度到toh! Lō͘尾總算peh到山頂ê咖啡館, góa已經koh peh 山2點外鐘--a, 好, tō kā咖啡廳當做今á日小旅行se̍h hoan頭ê尾站! 看tio̍h美麗ê光景, góa soah tuh-ku khùn--去!
Hioh-khùn 1點鐘後, góa koh khai 1點鐘久ê時間落山, koh行1點鐘到芎林. 天暗--a, góa mā總算感覺thiám--a, khà手機á叫計程á, 結束今á日ê步lián旅行. 期待有1工, góa mā ē-tàng出發步liàn去環島.
Góa愛行路!
到半暝, góa soah失眠khùn bē去, kám chiaⁿ-si̍t去tú tio̍h魔神á?
