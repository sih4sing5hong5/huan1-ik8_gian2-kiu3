政府siōng毒
牛奶粉有毒, 牛肉有毒, 豬肉有毒, 米有毒, 麵粉mā有毒, kui-khì講真hán tit有無毒ê chia̍h-mi̍h. 討海人出海lia̍h魚ē hông扣船甚至hông thâi, beh哭無目屎. Tī hiah-nī chē社會事件發生了後, 台灣人siōng愛問:「政府tī toh位?」Siōng愛講:「政府無能.」台灣人kám有想過ka-tī是siáng? Tī所謂ê政府ê目chiu內, 台灣人是siáⁿ-mih?
Góa kā lí講, 台灣人, lí是奴隸! Tī統治者ê面頭前, lí tō是奴隸! Lín台灣大部份人lóng tio̍h phah-piàⁿ做工生產, lín是供應chió數特定人享受ê生產工具, 統治者tī台灣自頭到尾lóng khiā tī殖民霸佔ê角度來看待台灣人, 所有kap統治者khiā chò-hóe幫贊in霸佔ê軍公教lóng知影, kan-taⁿ台灣人m̄知影.
Chit-má ê台灣人tòa大樓, 駛名牌車, 出國坐飛行機, koh有高鐵thang坐, tō kioh是ka-tī活tī文明社會, soah m̄知影ka-tī iû-goân是奴隸, iah是m̄願承認ka-tī是奴隸.
奴隸是工具, ē-sái用tō用, bē-tàng用tō hìⁿ-sak, 所以奴隸ê食品有毒是正常--ê, 統治集團無hit-lō美國時間替lí做檢驗, thai選食品ê安全. 奴隸萬不一死--去tō準tú-soah.
台灣人ah, góa講--ê chiah是真相ah! M̄願面對真相, 發生100 pái ê毒食品事件, kā政府罵100 pái, mā是無khah-choa̍h--lah!
Tī台灣, siōng毒--ê是政府, siōng烏--ê是公務員, siōng賊--ê是警察, siōng無道德--ê是老師, ah siōng白目--ê是台灣人!
