Ùi發現ka-tī受tio̍h殖民統治, 到產生反殖民意識, chit ê過程需要chiâⁿ大ê勇氣, mā tio̍h真誠實來面對ka-tī. Chiâⁿ chē冬來, 一直teh chhōe kā lán sok-pa̍k, hō͘ lán做別人ê奴隸ka-tī soah m̄知影ê毒, chhōe--tio̍h ê毒lóng ka-tī解--a, 最近koh有新ê發現, 發現新毒來kap ta̍k-ê分享, ǹg望ta̍k-ê mā ē-tàng解毒, thèng好得tio̍h tháu-pàng.
新發現ê毒號做「iú孝」, phēng 18層地獄koh-khah慘ê 24孝ta̍k-ê lóng讀--過, Chi-na人kā「孝」sak到chiâⁿ無人道ê境界, kan-taⁿ是為tio̍h beh用iú孝ê思想kā人pa̍k-tiâu--leh, hō͘人生老病死lóng留tiàm厝--nih, 永遠做順民, 無khùi力無châi-tiāu反抗.
現代社會有「孝行楷模」頒獎, chiâⁿ chē人照顧tó tī眠床bē tín動ê sī大kúi 10冬, chit款人lóng ē得獎, 真夭壽. 1 ê無行為能力甚至無意識ê人, tio̍h交hō͘專業醫療機構來照顧, nah ē是叫sī細無暝無日teh顧? 照顧ê人人生o͘-iú--去, che是悲劇, nah ē是楷模?
「不孝有三, 無後為大.」Che句話koh-khah hàm, 生gín-á是ang-á-bó͘ ka-tī考慮, ka-tī決定--ê, nah ē為tio̍h sī大人ê需要來生? Lán ē出世做奴隸, tō是lán ê頂1代ka-tī無tháu-pàng, 繼續kā chit款思想thòaⁿ hō͘ lán, lán chit 代若知影che是毒, soah m̄敢去解chit ê毒, koh kā毒thòaⁿ hō͘後1代, án-ne後1代人mā注定做奴隸, 無法度tháu-pàng. Tō準留koh-khah chē chîⁿ hō͘後1代, in kek-ke是有chîⁿ ê奴隸, iáu是無thang好pìⁿ做人.
替後1代解毒ê方法, tō是ài kā in講, 大hàn tio̍h phah-piàⁿ去追求in ê理想, phah-piàⁿ去飛, 老人tō kap老人tòa chò-hóe, 行動無方便--ê tō去tòa安養院, m̄-thang拖累少年人. Siōng要緊--ê是, 生thòaⁿ kiáⁿ兒sī細m̄-thang是為tio̍h傳宗接代, mā m̄-thang hō͘後1代有所謂傳宗接代ê觀念, ta̍k ê新性命lóng有in ka-tī ê路beh行. Koh有, 免煩惱死後無人拜, hām拜拜ê tāi-chì to teh操煩, án-ne tō無chhái-kang teh活--lo͘h.
朋友, lí kám有坦白面對ka-tī iáu有毒無解ê事實? Khah實在--leh lah!
