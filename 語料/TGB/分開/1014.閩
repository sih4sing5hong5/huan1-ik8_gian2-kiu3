12月22是冬至, mā是1999年政大盃台語演講比賽ê決賽. Che是政大校園內底頭1 pái舉辦台語演講比賽, A-bî是主辦人.
是án-chóaⁿ A-bî會想beh辦chit-ê比賽--le? Góa自細漢tō tiāⁿ-tiāⁿ參加演講比賽, m̄-koh, lóng m̄-bat參加過台語--ê, chiok想beh用台語演講看māi--le, m̄-chiah會tī政大台文社提議看kám beh辦.
Tú-á好, A仁老師10--月來社團教góan 1個月台語kap台文, ta̍k-ê lóng贊成舉辦台語演講比賽, A仁老師mā chiok a-sá-lih講beh鬥募款.
Tō án-ne, A-bî開始辦chit-pái頭賞5000 kho͘ ê比賽.
辦--落-去chiah想tio̍h講, 主辦者無應該參加, 嗚......góa ê 5000 kho͘飛--去-a, góa koh bē-tàng用台語來演講看māi--le, aih! Góa應該叫別人辦chiah tiõh--ê.
雖bóng A-bî bē-tàng參加chiok phah-sńg--ê, m̄-koh, chit-piàn舉辦ê過程, mā學tio̍h chiok chē物件, 看tio̍h決賽hiah精彩, mā chiok感動--ê.
決賽是現場抽題目準備--ê-o͘, koh ài khiā tī台á頂講7分鐘--o͘, 真正無簡單neh. 結果, ta̍k-ê lóng講gah chiok順, mā chiok有āⁿ--ê, hō͘ A-bî感動gah流鼻水.
Góan按算明年beh增加獎金, mā beh擴大參加ê範圍, hō͘政大以外ê人, mā會tàng參加.
等ta̍k-ê若讀大學, lín一定ài來搶錢, chit-má開始準備, tō有機會tio̍h等--o͘, 尤其是明年A-bî畢業了後, lín tō減1 ê chiok厲害ê對手--a.
