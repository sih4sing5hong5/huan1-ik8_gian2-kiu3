勞工ê運命
最近, tī新聞報紙tiāⁿ看tio̍h景氣pìⁿ好ê報導. 經建會mā sio連續kúi-nā月日發佈代表景氣開始回升ê黃紅燈, 3月底koh發佈6冬無發佈--過, 代表景氣sio-lo̍h ê紅色燈號. M̄-koh景氣kám正經pìⁿ好--a? 勞工階級ê收入已經好kah thang承擔汽油, gá-suh, 交通chiah-ê生活基本消費起價ê速度--a?
頂禮拜, tī社區ê電梯看tio̍h前1期管理費欠繳ê名單, 欠繳戶數是5冬來siōng chē--ê, 有30 kúi戶, 差不多是舊年ê 2.5~3倍, 自用khiā-ke佔2/3, chhun--ê是sòe厝--ê. 景氣若有影pìⁿ好--a, án-ne chit ê beh óa 20冬ê社區大樓, tō無應該出現hiah chē管理費欠繳戶chiah tio̍h. 大多數自用khiā-ke所有者lóng 50~60歲, in ê kiáⁿ-jî sī-sè差不多lóng出社會--a, 已經無sī-sè教育支出ê負擔, mā無厝宅貸款ê壓力, 是經濟相對穩定ê族群. 若連in ê生活to有困難, án-ne來koh-khah少年ê世代beh án-chóaⁿ渡日子--leh?
4月初8 ê 1條社會新聞深深刺激tio̍h台灣社會. 1 ê 28歲ê少年ma-ma, 身軀頂chhun 50 kho͘, 雙手抱5個月大ê嬰á, 已經bē喘氣無心跳, 行3公里到台中榮總急診室. Chit款悽慘殘忍ê事件, tō chiah-nī活lèng-lèng發生tī góa生活ê都市, bē-su tō tī身軀邊, hō͘ góa真深刻teh思考. Chit ê hō͘ bó͘-kiáⁿ活kah chiah艱苦ê老父, kám無kut-la̍t teh chia̍h頭路? 有. M̄-koh, tī台灣, phah-piàⁿ做khang-khòe無表示tō ē-tàng換tio̍h有夠額生存ê收入.
Chit ê老父信基督教, 真kut-la̍t tī資源回收廠chia̍h頭路, 月給3萬kho͘, soah無châi-tiāu chhiâⁿ養in 1家, 連hāu-seⁿ ê牛奶粉chîⁿ to tio̍h ǹg in bó͘ sì-kè走chông. Chit家伙á面對ê經濟困境, tī目前ê台灣soah不止á普遍. 1工koh 1工認真phah-piàⁿ做khang-khòe, 1工koh 1工受剝削, soah無法度換tio̍h基本ê穩定生活, 身軀phāiⁿ ê債務jú來jú重, 因為失業kui家伙á燒火炭自殺ê事件chhiâng-chāi發生, che tō是台灣基層勞工真實際ê悲慘運命.
台灣勞工ê運命tō ná頂世紀ê礦工, tī看bē tio̍h日頭, 暗mi-bong ê惡質環境, 真kut-la̍t teh賣命, koh真卑微teh期待ē-tàng hō͘後1代1 ê有希望ê未來. M̄-koh, chit-pái chit ê tú tio̍h中國勞工ê世代, tī kiōng-beh thàn無chia̍h ê就業市場--nih, tī勞動價值jú來jú m̄值ê生存環境--nih, beh án-chóaⁿ期待ka-tī ê未來--leh?
