BÓNG報4週年----寫hō͘ A惠@Toa-thau-lian
A惠:
時間過了chiâⁿ緊, Bóng報 4週年--a, 3週年ê活動ká-ná過無jōa久, 1冬又koh過--去-a.
已經bē記第 1 kái去Bóng報是siáⁿ-mih時chūn, mā bē記第1 kái看tio̍h你是siáⁿ-mih感覺, kan-taⁿ會記若是有去Bóng報, 你lóng chiok無閒--ê.
Tī chia chìn前, lóng是聽Abon kap 1-kóa朋友講lín ê情形, 親像巢窟咖啡店, 溫暖ê Bóng報, 溫柔koh豐富ê A惠, kó͘-chui koh好tàu-tīn ê A仁....., 若是統計--1-下, 應該算你ê消息khah chē, 坦白講, hō͘我對你有1種崇拜koh尊敬ê感情.
Koh來, 繼續聽in講你ê消息, mā開始kap你接觸. 讀你hit本《愛母語, m̄是愛選舉》, 看tio̍h你 1路kiâⁿ--來ê心路過程hām心事.
Hit-kái你來花師演講, 聽你講參與台語文運動kap婦女運動ê經驗, 對你ê了解koh進 1步--a, 其中有1句你講:「Mài放棄說服別人ê機會」, hō͘我感受不止á深, kap你, ká-ná koh khah óa--a.
有chiâⁿ chē關係婦女運動ê想法想beh kā你請教, ǹg望有機會會sái chò-hóe討論.
我想, 台灣ê婦女運動一定會開展出另外1種kap全世界無kâng ê面貌hām形式, 因為lán壓迫ê來源有父權體制, 資本主義結構kap殖民統治, tī chiah-ê下kha, 族群, 文化, 語言, 傳統hām現代查某gín-á ê觀念差別/衝突, lóng結結做1堆, lán koh有thang bú--leh.
Ta̍k-ê人對這塊土地, 這個世界ê想法hām ǹg望lóng無kâng, beh án-chóaⁿ結合chiah-ê力量去改變這個世界, 是我一直tih想--ê, m̄知影你ê想法siáⁿ款?
這chām-á花蓮lóng一直落雨, 天氣變kah chiâⁿ無穩定koh冷, m̄知台北ê情形chóaⁿ樣?
21.22是「聯合迎新」, mā是Bóng報4週年ê活動, chiâⁿ pháiⁿ勢, 活動去chhiong--tio̍h, 無法tō͘參加, ǹg望到時花蓮kap台北lóng有好天氣.
Koh有, 替我kap素枝a姨aisahchuh--1-下, 我chiâⁿ kah意--i, chiok親切mā chiok溫暖--ê, 親像親人kāng款, 後chōa若去台北, chiah koh去Bóng報se̍h-se̍h--leh, hām lín phah-lā-liâng.
