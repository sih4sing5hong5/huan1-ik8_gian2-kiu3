蔣介石銅像kap溪洲部落
2月29三鶯部落第7 pái hō͘台北縣政府thiah掉, tī新店溪邊ê溪洲部落mā kāng款面對chit-ê危機. 本底台北縣政府àn-sǹg tī 4月底chìn前, beh依法執行公權力kā溪洲kap小碧潭hiah-ê「違建部落」thiah掉, 3月13 kap部落代表協商了後, 新聞稿寫講暫時無beh thiah, koh beh另外chhōe所在hō͘部落sóa--過-去. 溪洲部落mā sûi發聲明稿, 講『自救會代表並未應允, 接受此次談話決議, 並於會談中強調將此次談話內容帶回部落, 交由部落會議討論.』部落堅持『就地居住』ê訴求.
溪洲部落自救會質疑kāng 1 tè河川地, 是án-chóaⁿ golf球場kap砂石á場ē-sái合法免thiah? 是án-chóaⁿ溪洲段ê溪流行水區是怪奇ê鋸á形, m̄是一般按照等高線, 水位線劃--ê? Chiah-ê質疑反映政府政策iû-gôan配合房地產建商炒地皮, giú kôan地價厝價, mā反映出人人無對等ê階級觀.
走1 chōa溪洲部落, 後piah tō是砂石á場, 邊--á是golf球場kap工廠廠房, 講實在--ê, hiah-ê環境品質無kài jōa好, thô͘沙粉chiok eng-ia--ê, m̄-koh Pangcah tī chia tòa 30冬--a, beh繼續tī chia tòa--落-去, tī chia傳承, kám講無法tō͘ǹg chit-ê方向討論, kan-taⁿ人sóa厝thiah chiah有thang解決? Chē-chē眷村原地改建, ta̍k-ê iáu thang體諒in生活環境ê改變, 是án-chóaⁿ換做原住民ê時是chiah-nī粗魯(2年臨時tòa tī「隆恩埔」), lóng免考慮人ê處境? Koh再講溪洲部落a̍h m̄是訴求免chîⁿ tòa tī hia.
Hō͘人看bē做--得-ê是, 新店溪chiàⁿ-pêng岸是1棟1棟ê大樓, 有poh岸保護, ah kāng款tī tò-pêng岸溪邊--ê, kan-taⁿ原住民部落ài hông thiah. Se̍h去部落邊--á另外1 ê庄頭頂城里, soah看tio̍h媽祖廟廟埕chhāi 1 sian蔣介石ê銅像, che是siáⁿ-mih情形? 蔣介石軍隊開入來台灣, ē-sái講是原住民piⁿ-chiâⁿ弱勢階層運命ê開始, 土地hō͘「政府」霸佔, 放領, 原住民被迫離開故鄉, 出外討thàn, tī都市過流浪ê生活. Che hō͘ góa想tio̍h 3月12台灣kap Australia進行Olympic資格比賽ê時,「緯來」主播徐展元講3月12是『孫中山國父逝世紀念日』, 所以台灣隊chiah ē贏, 若照i ê話講, 溪洲部落m̄-tō無蔣介石銅像chiah ē hông thiah?!
白紙烏字ê「新夥伴關係協定」kap「原住民基本法」無châi-tiāu改變原住民ê運命, lán若koh tiām-tiām hō͘壓迫繼續存在, tō是對暴力妥協, 番刀tio̍h磨hō͘ lāi!
