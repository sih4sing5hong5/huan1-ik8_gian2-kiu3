寫hō͘ cha-bó͘-kiáⁿ去綠島chìn前ê phoe
Chit pái綠島ê課程, ùi徵選到培訓lóng kap éng-kòe無kâng, 增加參加ê條件, mā考驗報名ê人ê決心. 媽媽tī邊--á觀察--tio̍h, sui-bóng lí已經二年--a, m̄-koh lí iáu是無願意去承擔khah chē ê責任kap壓力, 寫計畫書, 課程設計, 創意設計, 表演節目, 上台簡報, chiah-ê lí ná像lóng「讓」hō͘小隊--nih ê高手去表現. Sui-bóng當初報名ê時, lí kap goán講ê條件tō是「mài逼góa做小隊長góa chiah beh去」, 爸爸kap góa答應lí, 好, tō kan-taⁿ做學員, m̄-koh goán心內iáu是ǹg望lí入去小隊了後, 願意ke付出ke承擔, tō算lí m̄是隊長. Lí是khiáu-khiáu人, 總--是ē kéng khin-khó ê khang-khòe kap任務, góa知影lí teh bih teh閃, koh chhàng kah chiok好--ê, 態度輕鬆自在, cha-bó͘-kiáⁿ ah, góa感覺lí有tām-po̍h-á『老油條』--a.
Ùi國校一年á hioh-kôaⁿ開始, lí tō ta̍k冬參加人本hioh-kôaⁿ hioh-joa̍h 5工4暝ê營隊, 有戲劇營, 科學營, 生態營, 單車營, 昆蟲營, 築巢營, 鄉土歷史踏查營, bat去過北中南chiok chē所在, 甚至去到小琉球, tī chit-kóa營隊--nih, lí lóng thang kā ka-tī照顧kah chiâⁿ好. Ē記得頭1 pái營隊, lí去到台北縣萬里國小, eng暗lí khà電話tńg--來kā góa講:「媽媽, 邊--á ê gín-á teh哭, góa lóng無哭neh!」Góa永遠ē記得lí講kah真iāng真歡喜, 了後góa mā koàn-sì看lí phāiⁿ-á phāiⁿ--leh去參加營隊, lí mā jú來jú獨立, bē依賴爸爸媽媽. Koh來, piān-nā去到1 ê生疏ê團體, lí總--是獨立爽快koh自在, che是營隊chē-chē輔導員對lí ê共同印象, kiám-chhái mā是lí ê特質.
是講cha-bó͘-kiáⁿ ah, lí大hàn--a, 過去tī營隊lí kan-taⁿ是參加者, 無需要承擔任何責任, 營隊--nih讀大學ê哥哥姐姐總--是替lín處理大細項tāi-chì, 體貼lín ê情緒. Ùi hit款歡喜感心, 充滿關懷尊重ê營隊氣氛, 轉換到lí chit-má ê課程, 過去ê營隊lí hông保護kah siuⁿ過好--a, chit-má lí可能ē hông罵hông處罰iah是嚴格要求, lí ē bē適應iah是擋bē-tiâu. 媽媽teh ioh, lí kám是án-ne chiah kiu--去, 無願意去接受挑戰, 承擔責任kap壓力? Lí iáu是koàn-sì做1 ê接受者tō好, 無相信ka-tī ē-sái去taⁿ siáⁿ-mih款ê角色? 因為驚hông罵?
Góa bat kap lí講過關係接受挑戰面對壓力chit件tāi-chì, 面對挑戰ē驚ē有壓力是chiok自然--ê, m̄-koh kāng時chūn lí mā teh培養信心kap能力, 若是lí總--是認為ka-tī真khiáu去閃避任何挑戰自我ê機會, án-ne lí mā ē失去學習成長ê機會. 像chit pái綠島ê機會, 學長學姐一直苦勸lí做小隊長, lí iáu是boài, 媽媽相信lí kan-taⁿ是iáu-bōe準備好, ǹg望後pái lí ē-tàng hō͘ ka-tī機會去接受挑戰.
經過1禮拜ê籌備訓練, taⁿ teh-beh去綠島--a, ǹg望lí tī團隊--nih除去kā ka-tī照顧好, koh-khah ài照顧其他ê隊員, che kap kám有做小隊長無關係, 是kā ka-tī調整做像éng-kòe tī人本營隊--nih照顧--lín ê輔導員kap光武ê學長姐kāng款, 開始學習做1 ê付出者!
Lō͘尾, 關掉手機á, mài koh去想電腦kap網路, ǹg望lí ē-tàng投入綠島精心設計ê課程, 同時mā m̄-thang bē記得taⁿ頭看綠島天頂雲彩ê變化.
祝福lí, 綠島探索成功!
