關係18%
馬政權beh修訂軍公教存款優待利息辦法, 致使18% koh 1 pái pìⁿ做台灣社會爭論ê議題. 對chit ê議題, 無論國民黨iah民進黨大部份ê支持者認知lóng錯誤: 陳水扁政權時代「取消」18%, chit-má馬英九政權beh「恢復」18%.
歷史ê事實kám是án-ne?
2006年年初考試院宣佈實施「95年改革方案」, hit-tang-chūn民進黨強調過去實施ê 18% kan-taⁿ是「行政命令」, 無具體ê法源根據, 早tō失去合理ê效力--a. Káⁿ若án-ne, 民進黨nah ē無直接宣佈「廢止18%」? 民進黨m̄-nā無主張廢止, mā無立法規範, in強調ê所謂改革案mā kan-taⁿ是修正「無法律根據」ê「行政命令」, 實際上kan-taⁿ是限制公保養老給付thang享受18%優待存款利息ê金額, kā退休公務人員ê所得替代率, ùi siōng kôan 110%限制到95%以下. M̄-koh kāng hit冬年底, chit ê改革方案tō hō͘立法院決議「廢止」, sui-bóng立法院朝野協商有提出1 ê「妥協方案」, 終其尾mā是hiat--leh無通過, 改革案hông廢止, 實際上當然回復舊制18%, mā繼續執行一直到taⁿ.
為18%辯護ê理由大部份是「當初時公務員收入真chió, 生活真艱苦……」實際上kám有影是án-ne?
中國國民黨佔領台灣了後, 搶佔, 壟斷台灣社會ê資源, 一般台灣人ê生活kám ē比有統治體制保障ê公務人員khah好過? 一般台灣人, 無論choh-sit人, 做工á人, chia̍h頭路人iah是seng-lí人, lóng tio̍h面對統治體制ê剝削, 公務人員1方面享受體制保障ê利益, 1方面mā chiâⁿ做體制鞏固統治基礎, 剝削kap壓制社會力ê執行工具, in ê利益kap中華民國統治體制是一體--ê!
公務員除去薪水收入, iáu有麵粉, 米, 油, 布chiah-ê實物配給(到1995年) hām其他福利, 像學費補助, koh有退休金ê保障; 過去公務人員資格考(高普考) mā明文規定省籍配額chit ê民族差別政策, 台灣人(所謂ê本省人)錄取名額kan-taⁿ有1/36. Koh舉例來看, 1960年畢業chhím去學校教冊ê老師, hit-chūn月給是680 kho͘, hit-chūn平均國民所得差不多是6,000 kho͘, 換做月給是500 kho͘ niâ, 無kā實物配給hām其他相關福利算在內, kan-taⁿ月給收入tō比平均國民所得khah kôan, 公務人員若有影收入真chió, 生活真艱苦, án-ne其他一般ê台灣人生活kám tō ē比公務人員khah好過, khah穩定?
18%優待利息ê補貼，是全體納稅人ê稅金teh la̍p--ê, 台灣社會為tio̍h chit條補貼siōng chē ài付出6兆ê數額. 無論án-chóaⁿ看, 軍公教存款優待利息(18%) chit ê政策, tú-tú是中華民國體制剝削台灣社會, chiah賞賜hō͘執行體制統治暴力ê軍公教體系ê實例. 台灣社會經濟力一直衰退, 大部份人實質ê生活水準一直降--落, 失業者jú來jú kôan, koh-khah欠缺退休生活ê保障, soah koh tio̍h phāiⁿ軍公教18% chit ê大負擔, 有影是「chhiah-kha--ê jiok鹿, chhēng鞋--ê chia̍h肉」!
Ah, 一直批評國民黨ê改革案無夠徹底ê民進黨, 到底in主張án-chóaⁿ做? 民進黨自頭到尾m̄-bat公開主張過「廢除」18%!
