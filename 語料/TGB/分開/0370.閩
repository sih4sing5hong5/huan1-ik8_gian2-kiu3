Ma-ma, lán tang時ē獨立?
Ùi國際媒體報導Kosovo宣佈獨立, 看tio̍h Kosovo國會tī 2008年2月17宣讀ê獨立宣言, 看tio̍h Kosovo首都Pristina ta̍k-ê hiah歡喜, 無論cha-po͘ cha-bó͘, 老人iah少年人, lóng teh ia̍t新ê國旗, pàng煙火, lim酒慶祝, tàu-tīn見證ka-tī國家ê獨立. Tī國際媒體ê鏡頭頭前, 少年人chhùi-á笑kah lī-sai-sai, 全是歡喜kap信心, 大聲kā記者講:「Góan總算獨立--a! Góan總算kap世界其他人kāng款有ka-tī ê國家--a!」
想tio̍h Kosovo無台灣海峽ê保護, in ê國土直接kap Serbia交界; in無2,300萬人口, kan-taⁿ有200萬人, 內底koh有10% ê Serbia人; in mā無GDP 15,000 kho͘美金, 顛倒是歐洲siōng sàn-chia̍h ê國家之1, m̄-koh Kosovo獨立--a, Kosovo獨立ê條件是用性命kap血phah出活路換--來-ê!
2月17 e-po͘, teh sńg『直排輪』ê 9歲cha-bó͘-kiáⁿ kap góa tī溪á邊ê小路散步, góa心肝內一直teh想Kosovo獨立ê新聞畫面, 看tio̍h cha-bó͘-kiáⁿ khiā tī路邊, 專心teh bán烏tiⁿ-á烏茄á色ê籽, góa taⁿ頭kap i分享頭殼內teh想ê tāi-chì.
「今á日歐洲koh有1 ê新國家獨立--a.」Góa gia̍h手cha̍h日頭光, 目chiu bui-bui kā i講.
「Ah lán siáⁿ-mih時chūn獨立--leh?」Cha-bó͘-kiáⁿ無koh bán烏tiⁿ-á籽, chiok認真o̍at頭問--góa.
Góa tiām-tiām teh想beh án-chóaⁿ kā應.
「Ài先sio-phah, koh ē死人, koh tio̍h kap美國phah.」Góa講kah有sió-khóa激動.
「Koh ài kap中國phah!」Cha-bó͘-kiáⁿ續góa ê話尾講.
「Tio̍h! Koh有中國.」Góa tìm頭.
日頭光iàⁿ-iàⁿ, góa tiām-tiām看cha-bó͘-kiáⁿ kha踏hit雙『直排輪』大步ǹg前lu--去, koh se̍h tńg來góa面頭前衝--過-去. Góa留tiàm原地, 想i留hō͘ góa ê問題:「Ma-ma, lán tang時ē獨立?」
