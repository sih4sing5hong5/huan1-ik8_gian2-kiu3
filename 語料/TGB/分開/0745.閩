Lán beh追求siáⁿ?@Ui-chi
有1 kái聽tio̍h 1節課, 是有關原住民tī電視節目--nih分佈情形ê探討, 會--nih teh討論應該製作siáⁿ-mih款ê節目, chiah有法tō͘代表原住民真正ê精神, chiah有法tō͘ hō͘ ta̍k-ê接受. 會--nih ê討論有討論講, chiah-ê觀點tī商業市場kap資本主義運作ê Logic內底, 根本就chiok pháiⁿ chhui-sak--ê.
Chit-lō氣氛, hō͘ góa想tio̍h chìn前參與1-kóa母語運動團體ê活動, mā lóng tú-tio̍h kāng款ê情形, ta̍k-ê為tio̍h beh án-chóaⁿ包裝, beh án-chóaⁿ行銷, beh án-chóaⁿ hō͘主流社會接受, kiōng beh kek破頭殼.
舊年, 中華民國體制講beh開放1禮拜1點鐘ê母語課, 真chē熱心ê朋友拚性命beh chiⁿ去做母語老師, bē-su che tō是lán當初時beh ài--ê, bē-su講án-ne落--去, 台灣人tō會開始重視母語--a.
Lán翻頭kā看, chit-ê社會到taⁿ iáu teh phìⁿ-siùⁿ台語, 看最近少年朋友時行teh kâng笑ê用詞----『台客』, tō ē-tàng了解, 家長mā bē án-ne tō開始beh hām gín-á講母語. Taⁿ-á 1點鐘ê母語課, 到尾--á, tō像lán ùi國中開始學英語, 學到高中大學, ta̍k-ê原在bē-hiáu講mā m̄敢講, 反省了後ē發現, chit-ê社會根本無保護母語ê觀念, taⁿ-á是熱心者tī邊--á熱phut-phut.
Tī chia tō講tio̍h要緊ê tāi-chì: 到底原住民運動kap母語運動beh追求siáⁿ? Kám m̄是過去ê日本殖民政權, kap chit-má ê中華民國殖民政權kā lán壓迫, sianpai chiah ē beh來追求「自治」kap「獨立」? 高一生kám m̄是為tio̍h beh chhui-sak「高砂族自治區」chiah hông thâi--死-ê? 母語運動, 環保運動, 勞工運動......是建立新體制ê大旗á ē-kha, 分--出-來ê專業niâ? Kám m̄是chiâⁿ百冬來, lán自認為是民主ê國家--a, soah無ka-tī ê文字權häm語言權, chiah beh來運動--ê?
運動beh對抗--ê是體制, 若用體制ê價值觀去hām i討母語教學ê時數, 討beh自治, án-ne mài想beh成功! 用資本主義運作ê Logic來談原住民運動, án-ne根本tō無需要bú--a! M̄-koh, án-ne lán kám ē甘願?
Koh重頭觀察lán hām體制ê關係, 看世界受壓迫ê民族kap階級, in án-chóaⁿ「違反」台灣ê主流思考----siáu--ê chiah teh bú運動. 看有, lán chiah有才tiāu koh行--落-去. 若無, koh繼續án-ne落--去, 母語教育kap電視節目kan-taⁿ是排好看--ê, lán ē發現身軀邊ê少年人愈來愈無beh講母語, in極加ē用第3者ê角度來關心, 時到, koh khah chē電視節目mā無khah-cho̍ah, kāng款逃bē過滅族ê運命!
Lán已經開siuⁿ chē時間tī iù-chat ê技術問題頂kôan--a, 緊tńg來討論前提kap目標, m̄-thang kā手段變做目的, hō͘技術問題se̍h kah bē記得lán本chiâⁿ beh chhòng siáⁿ!
