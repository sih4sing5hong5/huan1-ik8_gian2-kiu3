讀冊筆記 / Tōa-thâu-liân
Hō͘ A sàng ê 1張phoe / Phek-iàn
台灣加油團 / Gio̍k-hōng
選里長是beh chhòng siáⁿ? / Tek-hôa
無愛koh流浪 / Noya
Tōa-thâu-liân
讀《羅莎‧盧森堡傳》, 看tio̍h Rosa Luxemburg kui世人勇敢teh kap體制鬥爭ê性命力. 讀冊, 做研究, 寫文章, 出冊, 演講, bú組織, 做宣傳khang-khòe, ùi i接觸革命運動了後, chiah-ê tō是i ê生活重心. Chiâⁿ做德國社會民主黨(SPD) ê思想家, 政論家, 組織者kap演講者, i phēng SPD其他領導者koh khah優秀, koh khah phah拚, koh khah要求ka-tī. Ùi chia看--來, beh chiâⁿ做革命者, 除去思想hām行動, koh ài有驚--人ê意志力hām樂天ê精神力量teh keng, 特別是i ê身體狀況hiah-nī-á bái.
I用唯物辯證法teh分析歷史發展ê規律, 總結歷史, mā檢討運動ê經驗, ùi chia chhōe新ê發展ê決定因素kap趨勢. 客觀ê社會環境情勢hām物質條件, koh有主觀ê人民意識思想, 是Rosa Luxemburg teh判斷革命時機ê 2 ê條件.
對lán來講, 看過hiah chē世界歷史hām革命運動了後, lán án-chóaⁿ用世界經驗來看台灣歷史ê發展? 是án-chóaⁿ lán ùi 17世紀中一直hông殖民到taⁿ? 清國時代ê反抗是án-chóaⁿ ē失敗? Hit chūn ê社會基礎是siáⁿ? 日本時代ê反抗kap清國時代有siáⁿ-mih無kâng? Hit chūn ê物質條件是siáⁿ? 人民ê反抗意識到toh? 228 tī歷史上tī政治上ê意義是siáⁿ? 中華民國ê統治基礎是siáⁿ? 反抗運動行到toh 1 khám-chām--a? Sio連續反抗失敗, 長期被殖民統治, 造chiâⁿ lán siáⁿ-mih款被統治ê「智慧」? Lán ài了解過去ê限制kap不足, ùi chia chhōe tio̍h運動koh pháng--起-lih ê基礎, chhiâu-chhek lán ê方向.
