「Ta̍k-ê人生--出-來lóng是平等--ê, in lóng有bòai受tio̍h侵犯ê權利, che就是: 生存, 自由kap追求幸福ê權利.」
Che是1776年米國獨立宣言內底講--ê, 這句話ê意思是: 全世界各民族生--來就是平等--ê, m̄管toh 1個民族lóng有求生存,享受安樂kap自由ê權利.
1771年法國革命ê民權宣言內底mā án-ne講:「人類自由kap平等ê權利是天生--ê, 人類應該隨時lóng有享受自由kap平等ê權利.」
Che是任何人lóng bōe-tàng bòai承認ê真理.
M̄-koh, 80外年來, 法國殖民主義者soah提「自由」「平等」「博愛」ê旗á來侵略gún國家, 壓迫gún ê同胞, in ê行為完全違背人道kap正義.
Tī政治方面, in絕對bòai hō͘ gún享受tio̍h任何自由kap民主, in實行壓霸ê法律, in tī越南北部,中部kap南部建立 3種無kāng款ê制度, beh阻擋gún ê統一kap gún民族ê團結.
In起ê監獄比學校koh khah chōe, in chiâⁿ無情teh thâi gún愛國家愛民族ê人, in hō͘ gún ta̍k-pái革命起義lóng ài流chin chōe血.
In用鴉片kap酒精來敗害gún同胞ê健康.
Tī經濟方面, in kā gún人民ê血汗suh了了, 害gún生活變kah chin sàn, chin艱苦, 害gún國家chin落伍, 無法度發展.
1940年秋--nih, 日本法西斯來侵略印度支那, 建立 1個beh phah同盟國ê軍事基地, hit-chūn, 法國殖民主義者soah向日本人投降, kā gún國家ê大門phah--開, 迎接日本人來.
Gún ê人民就án-ne開始hông雙重壓迫──法國kap日本. Gún人民ê生活koh khah艱苦, 舊年年底到今年年初, ùi廣治到北部, gún有200多萬同胞iau死.
今年3月初9, 日本解除法國軍隊ê武裝, 法國殖民主義者落跑--ê落跑, 投降--ê投降. Án-ne, in m̄-tāⁿ bōe-tàng「保護」gún ê國家, 顛倒tī 5年內底, kä gún出賣hō͘日本2 pái.
Tī 3月初9 chìn前, 越南獨立聯盟就一直呼籲法國人ài kap越南人民做伙來反抗日本人. 法國殖民主義者m̄-tāⁿ bòai chhap--gún, 顛倒koh進一步鎮壓越南獨立聯盟, 甚至tī in phah輸落跑ê時chūn, koh chin殘忍thâi bōe少hông關tī安沛kap高平ê政治犯.
雖然án-ne, gún ê同胞猶原chin寬容, chin人道teh對待法國人. 「三九事變」了後, 越南獨立聯盟mā幫助過chin chōe法國人逃出越南, mā bat kā chin chōe法國人ùi日本人ê監獄內底救--出來, 保護in ê性命kap財產.
事實上, ùi 1940年秋--nih開始, gún變做日本ê殖民地, 已經m̄是法國ê殖民地--a. Koh再講, 日本向同盟國投降ê時chūn, gún全國人民已經奪取政權, 建立越南民主共和國--a.
事實上, m̄是ùi法國殖民主義者ê手--nih, gún是ùi日本人ê手頭kā政權搶--tńg-來-ê.
法國人落跑, 日本人投降, 保大皇帝退位, gún已經kā che 100年來ê殖民壓迫瓦解, kā獨立ê越南起造--起來--a, gún koh kā幾10世紀來ê君主制度推翻--a, gún tī chia建立民主共和制度.
因為án-ne, gún──代表越南全體人民ê新越南臨時政府──宣佈完全kap法國脫離關係, 廢除法國kap越南簽訂ê一切條約, 取消法國tī越南ê一切特權.
Gún相信, tī Teheran (德黑蘭)會議kap San Francisco (舊金山)會議內底已經公開承認民族平等原則ê同盟國, 絕對bōe m̄承認越南民族ê獨立權利--ê.
1個80外年來敢反抗法國殖民主義者ê民族, 1個幾lō年來敢kap同盟國khiā kāng-pêng來反抗法西斯ê民族, 這個民族應該得tio̍h自由, 這個民族應該得tio̍h獨立!
越南有權利享受自由kap獨立, 事實上gún mā已經是1個自由kap獨立ê國家. 越南民族會用全部ê力量,性命kap財產, 堅決來維護這個自由kap獨立ê權利!
1945.9.2 tī越南河內
