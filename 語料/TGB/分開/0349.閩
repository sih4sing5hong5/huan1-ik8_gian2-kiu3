20冬來ê錯誤kap矛盾(1)
2008年3月20中華民國大總督選舉, 代表民進黨參選ê謝長廷大輸hō͘中國國民黨ê馬英九200萬票, 民進黨ê支持者kap台派頭人koh怨嘆koh ut-chut, 有ê講馬英九m̄是「góa/lán」ê總統, m̄願接受選舉大輸ê事實, 有ê講che m̄是政黨輪替, 是中華民國koh『復辟』.
Chit kúi冬來, 台派1方面tòe tī民進黨kha-chhng後teh「維護」中華民國, 講中華民國tō是台灣, 翻過頭來koh hoah講台灣iáu-bōe獨立; 1方面kui心認同體制內ê「民主選舉」, chit-má輸chi̍t-ē 200萬票--a, soah chèⁿ講中華民國是非法--ê, 中華民國是無存在--ê. Chiah-ê「m̄ taⁿ輸贏」兼自我安慰ê講法, kám m̄是chiâⁿ矛盾--leh?
無jōa久chìn前, 台派iáu teh iāng講「支持台灣獨立」ê民意早tō超過75%, chit-chūn大輸馬英九超過20%選票, 台派kho͘-á sûi雞嘴pìⁿ鴨嘴, 換1套解說講是中華民國koh『復辟』, án-ne kám講ē通?
中國國民黨to大贏--a, 面對chit-ê勢面, 用選票ián中國國民黨bē tó, koh m̄敢「造反革命」, 台派kan-taⁿ ē-tàng「大檢討」民進黨, m̄-koh koh無beh挑戰ka-tī ê「民進黨情結」,「新潮流」變做「大檢討」ê罪人.
有人怪罪新潮流siuⁿ有「紀律」, siuⁿ有「組織性」, siuⁿ有「戰鬥力」. Chit款講法根本是bē生koh怨人大kha-chhng ê大笑khoe. 有「紀律」, 有「組織性」, 有「戰鬥力」kám有m̄-tio̍h? 過去lán對統治集團ê鬥爭, kám m̄是tō siuⁿ欠缺「紀律」,「組織性」kap「戰鬥力」, kám m̄是siuⁿ過「包容」頭人ê妥協kap nǹg-chǹg?
有人thuh講新潮流1 ê小小ê派系佔siuⁿ chē資源kap權力. 民進黨內部其他堂堂ê「大派系」nah ē搶輸新潮流? In teh thuh新潮流tō m̄是「內鬥」? Koh再講, 新潮流佔khah chē資源hām權力有siáⁿ-mih m̄-tio̍h? 民進黨創黨到taⁿ, 若無新潮流做苦工, koh hōaⁿ黨務koh去bú社會運動, 民進黨kám有thang「收割」運動ê資源? 律師派kap地方山頭chia̍h好做khin-khó, 享受新潮流kōaⁿ--來ê資源, koh se̍h翻頭來tak新潮流, lán soah替人teh出頭?
有人批評新潮流「背骨」, 自頭開始tō真gâu「內鬥」. 新潮流過去批康寧祥, 批黃信介張俊宏, 批許信良有siáⁿ-mih m̄-tio̍h? 當初時新潮流批判民進黨內ê妥協派投機派, kám m̄是相對進步ê力量? 新潮流hit-chūn若無發動chiah-ê批判, kám有lō͘尾ê群眾運動? 民進黨內kám ē有「主張台獨」ê空間?
Lán當然tio̍h批判新潮流, tio̍h鬥爭新潮流, 重點是lán khiā tī siáⁿ款立場來批判鬥爭新潮流.
Lán ài批判新潮流kan-taⁿ顧ka-tī派系ê利益kap發展. Lán ài批判新潮流一直ǹg體制ê文化霸權妥協. Lán ài批判新潮流beh kā「台獨意識形態」póe hō͘ lī. Lán ài批判新潮流選擇「選舉做官路線」, 放棄「群眾路線」. Lán ài批判新潮流kā「反體制運動」kōaⁿ去「鞏固」中華民國體制. Lán ài批判新潮流合理解說「體制內投降路線」. Lán ài批判新潮流kā人民群眾ê人頭, kōaⁿ去體制內換in ka-tī ê利益kap權位.
M̄-koh lán若選擇chit款ê立場來批判新潮流, sûi tō ē發現, lán ài批判--ê m̄-nā是新潮流niâ, lán ài批判--ê soah是創黨以來ê民進黨, koh有20冬來主導運動方向ê台派頭人. 終其尾lán ài實實在在來面對lán 20冬來ê錯誤, 面對20冬來運動ê總檢討: lán到底是beh消滅, 瓦解, piàⁿ-tó「中華民國體制」; iah是beh kā「中華民國」變做「台灣國」!
