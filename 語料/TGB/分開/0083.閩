烏龍ê徒弟á照烏龍ê hoan-hù去chhōe建築商合作開發廟產, 一切lóng進行kah chiâⁿ順利, 巡守隊mā tī庄內ta̍k ê重要路口khiā-sàu, 表面是維持村民安全, 實際上是監視村民. 不管是去建築工地做khang-khòe--ê, iah是巡守隊, 甚至tī廟--nih tàu-saⁿ-kāng解籤詩收驚--ê, lóng-chóng有薪水, 福利koh好, hō͘村民不止á欣羨, sûi-ê-á互相探聽看有siáⁿ管道ē-sái加入媽祖工作團隊. 消息傳到烏龍hia, 烏龍叫徒弟á去放風聲: chiah-ê khang-khòe是媽祖指派, 若beh加入需要媽祖同意, 烏龍師ē開媽祖io-chí-ián kap安親班, 後pái有上過媽祖安親班iah是io-chí-ián順利結業--ê, 經過考試kap媽祖同意, tō有任用資格, thèng-hāu in大hàn了後tō ē chhiàⁿ--in.
消息傳--出-去了後, 村民大部份lóng準備kā gín-á送去媽祖廟受訓, 期待gín-á後pái大hàn ē-tàng tī媽祖廟工作團隊chia̍h頭路. Kan-taⁿ有部份村民bē爽chit款安排, chiah-ê人講:「廟是lán祖先1點1滴捐錢寄附起--起-來-ê, 廟產mā是khah早ê人捐--ê, 烏龍kap i ê徒弟á無經過lán ê同意, tō講ka-tī代表媽祖入來tòa tī庄--nih, taⁿ koh tio̍h in同意chiah ē-ēng--ê去chia̍h媽祖ê頭路, án-ne nah ē tio̍h? Kap in kāng款最近chiah來ê hit百外人nah ē tō免去讀io-chí-ián? Koh有, lán本chiâⁿ是拜大道公--ê, 是án-chóaⁿ tio̍h kap in拜媽祖?」有chi̍t-kóa人開始不滿teh傳chiah-ê話, 當然, 巡守隊lóng kā消息回報hō͘烏龍--a. 烏龍知影了後叫徒弟á kap巡守隊eng暗tńg去廟開會, 隔tńg工, koh有人對烏龍有意見--ê, eng暗時lóng hông khàm布袋, 驚kah ta̍k-ê m̄敢koh講.
烏龍1方面教示chit-kóa人, 1方面成立管理委員會, 經過媽祖授權烏龍收留ê百外人chiâⁿ做會員, 選出6 ê委員, 分別是烏龍, A中, A華, A民, A國kapA砲, 委員互選, 烏龍高票當選主任委員. 烏龍以媽祖廟主任委員ê身分主持io-chí-ián kap安親班ê開學典禮正式招生, 上課ê學生ta̍k工透早ài hoah口號:「烏龍主任委員萬歲, 萬歲, 萬萬歲」, 續--落聽烏龍hó͘-lān i ê人生傳奇, e-po͘複習烏龍傳奇, 老師ē抽考. Tō án-ne, ta̍k ê gín-á kui頭殼內lóng是烏龍傳奇kap口號, tńg去到厝mā tio̍h kā口號kap傳奇故事講hō͘ sī大人聽.
時間過kah真緊, 烏龍死--a. 為tio̍h beh感念偉大ê烏龍師, 媽祖廟kā主任委員ê職位làng--落-來, 烏龍死了後, 換A中A華A民A國集體領導kui-ê媽祖廟團隊, 另外koh設1 ê執行委員, 規定執行委員tio̍h-ài遵守A中A華A民A國ê規範執行khang-khòe, 是4人之下千人之上ê職務. A砲得tio̍h in 4 ê人ê同意想beh做chit ê khang-khòe, choaⁿ-á mā kap人去上安親班, kap ta̍k-ê pôaⁿ-nóa.
烏龍死了後安親班kap io-chí-ián tō無koh hoah烏龍萬歲--a, 因為有人建議個人崇拜無符合世界潮流, 所以上課ê口號改做:「A中萬歲萬萬歲, A華萬歲萬萬歲, A民萬歲萬萬歲, A國萬歲萬萬歲」, sui-bóng有khah麻煩, m̄-koh ta̍k-ê感覺án-ne ke khah進步. Taⁿ上過安親班kap io-chí-ián ê人大hàn--a, 只要hoah口號koh chiù-chōa ē遵守口號tō ē-sái chiâⁿ做會員參加選舉, chit-kóa chiâⁿ做會員ê村民認為ka-tī得tio̍h媽祖重視感覺真驕傲. A中萬歲萬萬歲, A華萬歲萬萬歲, A民萬歲萬萬歲, A國萬歲萬萬歲ê呼hoah聲, tī庄內一直響起.
後記: Che是1篇chiok kàn-kó͘ ê小說, m̄-koh, 現實iáu有比chit篇小說koh-khah kàn-kó͘ ê世界, kàn-kó͘ ê台灣.
