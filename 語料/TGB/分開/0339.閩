Cha暝ê夢
Taⁿ góa總算ē-tàng khah了解cha暝ê夢nah ē chiah清楚koh真實, 致使清醒了後iáu刻tī頭殼內, 無法度放bē記. 原來chit ê夢是góa對現此時社會ê不滿kap對新時代ê期待, 透過熟識ê人表現--出-來, 印象chiah ē tiâu chiah-nī-á深.
Chit-pái ê主角是已經過身ê台灣團結工聯召集人富昌兄, kap i在生ê時kāng款, 話少m̄-koh做人giám-ngē; 另外iáu有1批jia̍t-phut-phut ê學生, 因為故事需要有長期僱用制ê社會文化背景, 所以出演ê 1批日本學生, cha暝ê眠夢是án-ne:
Góa kap kúi ê同事是某1間公司ê生產線員工, 富昌兄是生產線ê管理員. 有1工, i無sè-jī tī記錄表頂頭寫做「產品無合格, 作廢」, 無疑誤chit張單á soah hō͘風吹去tī總經理面頭前. 總經理不止á受氣, 認為che單á若無sè-jī hō͘別間公司la̍k tī手頭, 穩當ē變做hông攻擊ê khang-khiah. Tō án-ne富昌兄hō͘總經理叫去講, tī富昌兄直直會失禮kap解說了後, 總經理ê氣chiah ta̍uh-ta̍uh-á消--落-去.
富昌兄beh離開ê時, 總經理iáu是一直kā指責, 1 ê行--過ê學生看--tio̍h, kioh是講公司beh裁員, tō隨tī街á頂罵講「chhìn-chhái kā勞工辭頭路違背日本文化」, chit ê學生愈罵聲sàu愈大, 總經理kap富昌兄iáu bē赴解說, tō已經有chiok chē beh去學校ê學生圍óa--來, tòe leh大聲抗議.
學生愈óa愈chē, koh大聲hoah口號, 逼kah總經理kap富昌兄2 ê人走去請hit間學校ê校長tàu-saⁿ-kāng, ǹg望i協調hō͘ chit ê誤解soah--去. 學生派代表入去校長室協商ê時chūn, 圍óa--來ê學生坐tī校門口, hit ê學生tī ta̍k-ê唱〈學生全勝利〉soah了後, 對ta̍k-ê演講i即時ê創作:「Chiâⁿ做1 ê勞工子弟, ùi góa bat tāi-chì到taⁿ, 一直tī手摺簿á記錄chit ê社會ê不公不義. 勞動家庭出身ê人, khah不幸--ê早tō無thang koh讀冊, ài去tòa工場, 像lán chit款khah好運thang繼續讀--落-去-ê, 大部份mā tio̍h ná choh-sit ná讀冊. 無像資產階級ê gín-á, iáu少年tō有o͘-tó͘-bái thang騎, 無tō是有車thang好駛. Ah若lán, tio̍h-ài騎腳踏車tī危險ê車流內底chia nǹg hia nǹg, 無tō是ài趕公車kap人sio-kheh. Chiah-ê, lóng ài怪chit ê該死ê資本主義制度......」
故事到chia mā差不多beh soah--a, 總經理保證che絕對m̄是裁員, mā bē報niáu鼠á冤, 學生接受chit ê結果. Góa精神了後teh想, che chiah是góa理想中學生運動ê典型, ta̍k ê人ê正義感lóng是即時--ê, m̄是經過計算了後ê結果.
