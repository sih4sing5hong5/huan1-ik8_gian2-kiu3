台語生活營是siáⁿ? 招1 tīn高中生來chhit-thô, 教i講台語真重要, ài好好á愛惜?
"愛惜"kám有法tō͘改變台語chit-má kiōng-beh hông tēⁿ--死ê狀況?
Góa認為, kan-taⁿ用「愛惜」無可能kā這個kiōng-beh死--去ê語言救hō͘活--起-來!
台語生活營是beh解救台語性命ê hiông步, kā beh死--去ê母語電hō͘活跳跳!
台語生活營tī chit-má ê社會內底, beh創造1個用台語做主體ê空間, ta̍k-ê tī chia攏用母語建立ka-kī獨立ê思考, 用ka-kī ê目chiu看世界, 看社會.
Tī chia, ta̍k-ê人koh ài思考: ka-kī khiā tī社會kap國家(雖然講lán tng teh起國) ê siáⁿ-mih位? Beh做siáⁿ-mih代誌?
上重要--ê, 是去思考ka-kī存在ê事實, chhōe著ka-kī是siáⁿ-mih人, 續了chiah koh用chia--ê mi̍h-kiāⁿ鬥陣創造ka-kī ê世界.
等lán營隊ê朋友建立ka-kī ê主體意識了後, lán chiah鬥陣來思考社會kap國家ê問題, hām大家理想ê世界.
Tī chia, 台語m̄是『異類』mā m̄是『小眾』, ta̍k-ê人建立主體性, 就是teh建立有意識ê社會力. 累積這款社會力是為著beh準備來面對台灣ê大危機(親像這piàn大地動).
Lán chia--ê人tī危機發生ê時chūn, ài會sái真緊就kā beh崩--去ê社會keng--起-來, hō͘台灣會sái真安全解決危機.
若是無發生危機, lán mā會sái改造社會bái ê部份, hō͘美麗島真正美麗.
Lán是台灣社會真正ê主體!
Che就是台語生活營beh做--ê, lán ài用ka-kī ê母語建立ka-kī ê主體意識, chiâⁿ做台灣ê主體, 建立lán ka-kī ê國家!
