運動ê雙叉路口(5)
(5)運動ê挑戰
台灣運動kho͘-á siōng大ê困境, 是kap體制ê關係拆bē清, 運動ê定位, 方向kap策略無明確, 運動頭人ê階級性格, 限制運動ê發展, 社會kap歷史ê解說權mā la̍k tī頭人, 精英kap公職手--nih, 運動變做道德ê呼籲kap技術問題ê爭取, m̄是tī實際社會力kà力ê鬥爭內底, 形成人民運動ê自主力量, 來抵制hām瓦解體制.
運動工作者若無beh kap現狀妥協, m̄-tāⁿ ài批判權力者, mā ài挑戰群眾ê認知, ài先hō͘ ka-tī ê思想武裝--起-來, 有明確ê思想, chiah ē有明確ê立場, 目標, 戰略, 戰術kap組織, 形成真正ê人民運動.
運動ài先有beh tī未來實現ê抽象總目標, 面對現此時ê政治經濟社會條件, 形成落實運動實踐ê策略, 歷史經驗是運動認知社會趨勢ê基礎. 運動m̄是beh『復古』, 重點是tī目前生產技術kap社會發展ê基礎, 突破資本主義ê政治經濟運作; 原住民部落m̄是beh tńg去原始ê生活狀態, 是beh tī現此時ê社會chhōe tio̍h生存發展ê空間!
運動ê大方向, m̄是kap體制權力者計較技術性ê操作. 環保運動是beh檢討人kap土地ê關係, 批判開發剝削khah重過在地ê生存, 替代方案iah是數字統計bē hō͘社區群眾有khùi力有自覺去經營in ê生活環境; 爭論音標符號, 討論教材形式, 強調母語jōa súi jōa有感情, bē hō͘群眾搶tio̍h主體發聲ê地位!
Beh對抗體制ê權威, soah拚命beh chiâⁿ做精英, chiâⁿ做專業, thang替代草根發聲, 顛倒kā運動群眾束死tī體制ê規範內底, 為tio̍h社區營造ê效率, 為tio̍h實現「進步」ê目標, , 集體參與, 群眾ê協調, 溝通kap對話, 在地歷史ê理解, lóng bē比頭人kap學者ê專業規畫khah重要?
為beh得tio̍h現實ê成就, 為beh得tio̍h主觀世界ê自我滿足, 運動ê實質意義變做空虛ê符號操作. 1986綠色行動反戒嚴, 1987 228公義運動phah破歷史禁忌, 1987聲援台獨案爭取思想言論自由, 1988新國家運動挑戰威權壓制, 1990總統民選全國行軍突顯體制矛盾, 1991台建組織行使抵抗權爭取組織結社權, 1992人民制憲形成社會力, lóng是teh突破時代條件hām統治體制ê限制, chit-má m̄-tāⁿ無繼續kā運動sak tùi民族解放ê目標, 台獨運動soah退到hām「高度自治」ê層次to無, ùi正名, 制憲, 國家正常化到公投國慶日, jú行jú倒退, 中華民國ián bē倒, tō kā承認, kā外殼換做「台灣」, 顛倒是teh替現實ê不義體制『就地合法化』!
運動ê實踐, 是kā一致ê核心思想, 反映tī各運動陣地ê主張, 原住民族運動, 農民運動, 勞工運動......各種社會力合作, 對話兼鬥爭, tī瓦解統治體制ê運動過程, 形成新ê世界觀, 新ê社會關係kap新ê體制. M̄-koh各派運動ê vision kap訴求soah束tī個別ê議題, m̄-tāⁿ無用總目標(最高綱領)來進行社會kap運動ê對話, 甚至為beh搶tio̍h體制ê資源, soah互相teh抵制.
人民運動是beh破除無公平ê體制文化霸權, 走chhōe台灣社會ê主體, iah是kan-taⁿ beh tī體制控制ê社會, 爭取改善, 改良ê空間? 運動是beh借草根參與來「在地化」, hō͘群眾chiâⁿ做有力ê主體, iah是beh滿足精英, 專業ê頭人權威hām成就? 運動是beh hō͘群眾khiā起, 改變無合理ê社會結構kap體制化思考, iah是beh接受現實, chiâⁿ做主流媒體hām投機政客ê尾liu?
重頭來思考過去以來運動反映--出-來ê現象, 行出讀冊人ê世界, 反省lán ê歷史經驗, 理解群眾ê性命力hām實際生活, 面對現此時ê社會條件, chiah ē有開創性kap批判性, ùi自我革命開始, 回應整體社會ê困境kap個人ê不足, 形成新ê反體制運動, 有chit款實在ê認知, tō ē真正接受lán chit-má ê處境kap不足, 了解ka-tī chit-má ài做ê tāi-chì, mā tī chia chhōe tio̍h真正ê運動性命hām運動實踐: 無思想革命, 任何改革, 進步lóng無可能實現!
