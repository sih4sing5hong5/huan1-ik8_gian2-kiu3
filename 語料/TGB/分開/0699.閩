最後, 正旗iáu是peh--起-lih, kā人lóng叫醒了後, beh ùi樓頂落--來ê時, 烏煙一直chhèng tùi i鼻孔入--去, 害i目屎一直流, 行到3樓ê時已經行bē落--去-a, 感覺ka-tī tō beh死tī chia--a. M̄-koh正旗iáu是靠意志力keng到樓腳, 火mā hō͘趕--來ê消防隊phah hoa--a.
Hit-pái了後, in 4 ê感情koh-khah好--a, 正旗tiāⁿ-tiāⁿ講in是「生死之交」, 其他人lóng認為án-ne講雞母皮ēlak kui塗腳, m̄-koh正旗soah感覺真溫暖, 因為i tī hiah緊急ê時chūn, 看tio̍h鍾俊ê冷靜kap小黃ê善良, chit種朋友真罕得有.
正旗轉學ê時是高二, 來台北讀冊tú好是beh升高三, mā是beh聯考ê前1冬. Chit冬, 正旗變kah加真bat tāi-chì, ta̍k工lóng讀kah真òaⁿ chiah睏, mā tiāⁿ-tiāⁿ the̍h-tio̍h in班ê第1名. I真正beh phah拚考大學.
Chit-chūn, 正旗soah mā開始teh關心政治--a. I開始對chit-má ê政府不滿, 認為in koh腐敗koh o͘-se. I mā無認為反對派--ê有jōa好, in m̄-bat beh kā in ê主張講清楚. 正旗評論ê資訊大部份是ùi電視kap報紙看--來-ê. I mā tiāⁿ-tiāⁿ kap鍾俊in討論, 了後, 鍾俊lóng感覺:「正旗siuⁿ極端--a.」
Tō tī聯考前2個月, 對岸中國ê學生開始集會, beh要求民主. 中國ê學生tī天安門廣場愈集愈chē, 正旗mā感覺ka-tī身軀內底有1種氣kiōng beh chhèng--起-來, i chiok注意chit件tāi-chì ê發展, tiāⁿ-tiāⁿ án-ne冊soah讀無siáⁿ ē落.
中國學生批判『官倒』, 要求實行真正ê社會主義, in ná唱歌ná流目屎, 互相mo͘h chò-hóe, kui-phiàn紅kì-kì ê旗á, kā天安門廣場佔kah密chiù-chiù, ná像是......革命, tio̍h! 是革命, hiah-ê學生beh用in ê性命kap熱情, 引動革命ê風潮.
台灣ê電視台一直teh報導chit項tāi-chì, 正旗ê心情mā kui工tòe電視新聞teh起起落落. Chiâⁿ不幸, 中國學生ê熱情, soah hō͘戰車ê lián-á kauh--過-去, 6月初4, 中華人民共和國政府派軍隊鎮壓, 人kā叫做『六四天安門事件』.
正旗崩--去-a. I無相信竟然有政府ē用機關銃掃射ka-tī ê學生. 6月初4 hit工, i háu kui工. 了後, 正旗hit kúi工lóng gōng神gōng神, 頭殼內真亂, 鍾俊in lóng chiâⁿ煩惱i ē做出siáⁿ-mih gōng tāi-chì出--來, 一直teh kā安慰. 離聯考chhun 1個月, 正旗soah siáⁿ-mih冊to讀bē落心.
Chit-chūn, i hiông-hiông想tio̍h真chē tāi-chì: 是án-chóaⁿ ē án-ne? Lán ê政府m̄是tiāⁿ-tiāⁿ講beh『反攻大陸, 解救同胞』? 是án-chóaⁿ chit ê政府chiah腐敗koh chiah無能? 是án-chóaⁿ國家有資格剝奪人民ê性命? 國家是為tio̍h thâi人來存在--ê? 讀冊beh chhòng siáⁿ? 是為tio̍h beh榮華富貴? 是為tio̍h ē-tàng佔kôan位來chat-that低層ê勞動者? 正旗頭殼內不斷teh想, mā一直kā chiah-ê想法寫--落-來.
尾--á, 正旗in 父母知影i有tām-po̍h-á怪怪, 想beh叫i tńg厝tòa, m̄-koh正旗kā拒絕. Chit-chūn ê正旗心肝內真激動, siáⁿ-mih人ê話mā聽bē入--去.最後, i做1 ê決定. 正旗kā教科書pa̍k做1綑, the̍h去街á路賣hō͘收歹銅舊錫--ê, i選1 ê透早離開, 無kap鍾俊in sio辭, i決定beh用ka-tī ê氣力改變社會. 7--月, 蟬á開始teh叫.
