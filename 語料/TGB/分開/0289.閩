頭剃--落-a, 無洗kám ē-sái?
「對咱社會真濟無公平的代誌，我攏真看be過，m-koh咱愛為著生活走chong，無真濟時間通參與，這擺淡北道路抵好就ti咱竹圍仔，咱無出聲甘講會得過，凡勢這擺參與反淡北道路，是我這世人做了上有意義的代誌。無堅持到底欲那對自己會交代得？」
「免講hiah chē, 橫直若beh起路, góa tō一定反對到底!」2008年初, 各黨立委候選人kap鎮公所來會勘淡北道路ê預定地, tī竹圍á碼頭邊, A-tiong真無客氣kā hiah-ê地方頭人chhiàng聲.
7--月ê時, 竹圍á有人組織「反淡北道路聯盟」, in走來chhōe A-tiong, 看kám ē-sái tiàm i ê店--nih khǹg chi̍t-kóa傳單kap連署單hō͘人客the̍h, i m̄-nā sûi tō答應, koh jîm chîⁿ出來寄付. M̄-koh i chhím頭kan-taⁿ想講beh tàu出chîⁿ支持, soah choaⁿ-á jú liâu jú深, ka-tī店--nih ê khang-khòe kap反淡北ê事工雙頭走, 無閒kah睏眠lóng無夠, koh tio̍h承受真大ê壓力, 半冬來體重lak 5~6 khí-lo͘h, kui-ê人sán 1 lìn--去.
政府beh開chit-chōa淡北道路, 根本是為tio̍h開發淡海, A-tiong本底是淡海人, 淡海若順利開發, i kan-taⁿ hiah-ê土地tō m̄知thang thàn jōa chē, i siōng有立場贊成. M̄-koh來tī竹圍á到taⁿ 30外冬, 頭--á khiā-ke 4 pêng全田, jo̍ah--人kui暗lóng chhân-kap-á聲, tī厝--nih露台tō看ē tio̍h鐵枝路kap溪埔ê水筆á, taⁿ soah hō͘大樓包tiâu--leh. 竹圍á開發過頭, m̄-nā生活環境ê品質bái--去, 人kap人tàu-tīn ê氣味mā ta̍uh-ta̍uh-á cháu-cheng--去, i心肝頭感觸chiâⁿ深.
電車路外口淡北道路預定地hit-phiàn溪埔地,「khiā tī竹圍á碼頭, 頭前觀音山, 後piah大屯山, 正pêng情人橋, 倒pêng Kan-tāu橋.」真無簡單chiah保存--落-來ê chit-phiàn溪埔, ùi烏白倒廢thô͘ê pùn-sò場, 到taⁿ pìⁿ kah chiah súi, 應該tio̍h-ài koh-khah用心kā保護, thang好留hō͘ kiáⁿ孫á, nah ē-sái為tio̍h chió數財團建商ê利益來破害--leh?
Gín-á讀國校á kap國中ê時, A-tiong tō真關心社區ê少年gín-á, 不時to出chîⁿ出力辦活動, mā tī學校爭取設陶藝班iah是柔道班chiah-ê課程, hō͘無愛讀冊ê gín-á有mi̍h-kiāⁿ thang o̍h thang sńg, mài chiú tī電動間iah是結黨成群去o̍h pháiⁿ. 8月初鎮公所辦淡北道路ê說明會, 會場kui大tīn chhēng烏衫ê chhit-thô-á, i chi̍t-ē tō認出kúi-nā ê hit-chūn柔道班ê gín-á, 有kā in講反對淡北道路是為tio̍h竹圍áê未來, 叫in m̄-thang hō͘大人sái-lōng來bú tāi-chì.
反淡北聯盟ê成員chia̍h頭路人khah chē, A-tiong 有chhāi店頭, ùi chhím頭á設連署站, 到lō͘尾便若辦活動iah是去政府單位陳情抗議, ta̍k-ê lóng利用i店--nih ê空間寫布條á做khanpang, 平常時á chiah-ê mi̍h-kiāⁿ mā lóng tún tī chia, pìⁿ做真顯目ê目標. 地方頭人bat當面mā bat叫人寄話來, 有時好嘴kā勸, 有時pháiⁿ-siaⁿ-sàu, ài i mài koh chhap淡北道路ê tāi-chì. 有chi̍t-chām-á i壓力chiâⁿ大, 有時á暗時去開會iah是參與活動, 厝--nih kan-taⁿ牽手1 ê tī--leh, 心肝底總--是真bē tit安心.
有地方勢力teh注意, 政府koh真強勢ngē beh kā路開--落, 竹圍á反淡北聯盟ta̍k-ê to真不安, m̄-koh A-tiong無phah-sǹg beh退,「頭to洗--落-a, 無剃kám ē-sái?」A-tiong強調講, to khiā--出-來-a, 若因為對方ê壓力soah來kiu--去, m̄-tō tú-tú hō͘對方kioh-sī用hit款àu步真有效? Koh再講, 堅持反對起路ia̍h m̄是為tio̍h個人ê利益, che是kui-ê社區ê tāi-chì, lán nah ē-sái chhìn-chhái tō妥協, hō͘政府kap建商ngē áu--過-去!「準講無法度擋, in無beh顧慮góan反對ê意見, ngē beh kā路開--落, lán mā ài抗爭到底, hō͘ in做官--ê知影m̄-tio̍h tō是m̄-tio̍h!」
年底ê時, 淡北道路真意外「暫時無beh koh進行」, m̄-koh A-tiong soah無特別歡喜, 隔tńg工半暝, 本底掛tī社區「反淡北道路」ê布條, hō͘人割kah nōa-kô͘-kô͘, phiaⁿ tiàm i店頭門kha口, 無論是teh siau-tháu不滿iah是beh恐嚇, lóng hō͘ i心情顛倒khah沉重, m̄-koh i mā koh講「chit-má kan-taⁿ是暫時無beh開路, môa年in hōan-sèē koh bú 1 pái, 政府若無宣佈放棄, 反淡北聯盟tōē一直pháng--落-去!」
「對lán社會真chē無公平ê tāi-chì, góa lóng真看bē過, m̄-koh lán ài為tio̍h生活走chông, 無真chē時間thang參與, chit-pái淡北道路tú好tō tī lán竹圍á, lán無出聲kám講ē tit過, hōan-sè chit-pái參與反淡北道路, 是góa chit世人做了siōng有意義ê tāi-chì. 無堅持到底beh nah對ka-tīē交代--tit?」
