半au咖啡ê滋味@Kian-ti
Góa坐tī餐廳內底, 桌頂是1 au咖啡kap 1堆冊. 外口teh落雨, 聽講是風颱beh來, ta̍k-ê lóng gia̍h雨傘.
Ùi大門入--來, tò手pêng是吧台, 正手pêng吧台對面ê壁, 吊1 tè chiok大tè ê鏡. Góa坐tī這個位, tú-á好會tàng透過鏡ê反射, 看著吧台, mā看著i tī吧台後壁.
有tang時á, i teh無閒, 頭lê-lê, 看bē著i ê面; 閒ê時chūn, i khiā tī hia m̄知teh想siáⁿ. 若準講, i teh看對面壁頂ê鏡, góa頭就khah緊o̍at tùi邊--á去, 驚hō͘ i知影góa teh偷看.
Chit-má i teh煮咖啡, 桌頂這au應該mā是i煮--ê. 坐tī鏡下kha hit桌ê小姐kā góa gîn, 穩當當做góa是teh看--i.
I有看--góa? I無看--góa? 桌頂ê咖啡koh chhun半au iáu未lim. 對i來講, 這au kap別au相siâng, kan-taⁿ是i ê khang-khòe, hō͘ siáng lim lóng無差, 橫直煮ê人半暝ah bē失眠--a.
煮好ê咖啡khǹg tī吧台頂, waiter會phâng去hō͘ siáng--leh? Phâng hō͘ siáng lóng kāng款, 時間到i就下班--a. I tha̍h 1領裘á, 雨傘the̍h--leh, 離開吧台, 離開餐廳.
外口ê雨開始叫, 冷--去ê咖啡tang時會走味--leh? Góa 1嘴lim hō͘乾, gia̍h 1枝筆, 開始烏白chu̍t.
