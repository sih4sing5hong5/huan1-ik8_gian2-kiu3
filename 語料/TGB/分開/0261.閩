「Bú學運--ê, lóng mā是學長學弟制.」有1 pái kap工會幹部開講, i講出chit句, hō͘ góa心頭chhia̍k 1 ē, hiông-hiông了解ka-tī性命ê牽bán kap未來.
雖bóng ta̍k-pái講tio̍h柏霖ê死, góan姐--á lóng講góa有被政治迫害妄想症; mā因為參與運動, thiau故意kap厝--nih ê人疏遠, góan 2 ê小妹mā怨嘆講: a兄lóng無好好á照顧--in.
逢星社屬「民學聯」系統, khah óa左派; m̄-koh社團hit tang-chūn ê同志出業了後, ta̍k-ê to『向右轉』: 親像沈發惠 (前立法委員, 今年beh選汐止鎮長), 蔡其昌 (前立法委員, 急beh推動西進), 史哲 (前台中縣長ê機要秘書, 前勞保局總經理, 現此時是高雄市新聞局長, 抹壁雙面光ê外省優勢階層第2代)......, m̄知tī天頂ê柏霖, chit-má有siáⁿ-mih感想?
阿草俱樂部是主張台灣獨立ê學生組織. Lō͘尾góa發現, 只要是結合獨派kap左派, lóng ē受tio̍h殘酷ê打壓: 親像1995年「430反金權怒火之夜」, góan招1大tīn支持台獨ê地下電台群眾, góa tō hō͘新潮流辭頭路; 續--落-來, 由「全國國公營事業工會聯合會」舉辦ê「反私有化大遊行」, mā因為招史明老師ê「獨台會」車隊, 主事ê台灣石油工會幹部王文祥, 一直hō͘人打壓到taⁿ.
可見chit ê外來殖民政權心內chiâⁿ清楚: 獨派kap左派ê結合, chiah是ián倒chit ê體制ê力量. Góa想, 柏霖ê死, mā是因為án-ne.
因為beh kā社團「地上化」,「阿草俱樂部」決定用「台灣歌謠研究社」kā學校提出申請, iah m̄-koh góan犯tio̍h 1 ê chiok大ê錯誤: 除了申請人是柏霖以外, 其他lóng是góa the̍h去góan班簽ê中文系學生. 情報系統創辦ê逢甲大學, 當然ē thâi雞教猴, tī送件ê前1工, 柏霖tō tú-tio̍h車禍, 1991年11月27宣佈死亡.
Ùi hit-chūn góa tō決定: 若無chhōe出tāi-chì ê真相, góa tō bòai結婚. 雖bóng有tang-chūn想tio̍h chiah-ê tāi-chì, tō ē偷偷á流目屎, iah m̄-koh i mā是góa繼續奮鬥ê原因之一.
先進ê血bē-tàng bē記--得. Tng lán beh踏出每1腳步, lóng ài想hō͘詳細, lán ê思想, 精神, 意志kám lóng準備好--a? 對ka-tī性命ê定位kám有清楚? Lán kám beh hō͘歷史重演? Lán beh終結400冬ê殖民史, iah是beh hō͘人終結? 看hō͘透, 想hō͘清, lán ê奮鬥chiah有意義.
