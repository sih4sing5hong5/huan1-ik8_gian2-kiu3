民視kám認為228 ài「慶祝」?
228暗時看tio̍h各電視台放送記念228 ê各種活動, 『遙控器』chūn到民視新聞台停--落-來, 因為hit-chūn tng準備連線kha球場名叫「轉型正義」ê演唱會, 現場記者蔡佩樺chhím開場soah講che是1場「慶祝」228 ê演唱會.
Góa chhāi tī電視頭前，gāng--去koh sûi tńg siūⁿ-khì起tū-lān, 電話giâ--起-來tō khà去民視觀眾服務專線表達góa ê不滿, 要求in ài道歉kap更正, mā kā in講góa ê電話番, ǹg望相關人員ē-tàng kā góa回講in ê處理方式. 接電話ê先生kan-taⁿ應講ē轉達, 續--落-來góa koh khà kúi-nā通電話hō͘民視相關單位表達不滿, 1點鐘後接tio̍h 1 ê小姐回電來: che是sió-khóa tāi-chì, mā已經放送--過-a, 過--a tō chún-soah, 以後ē注意等等應付ê話, hit-chūn góa氣kah m̄知beh講siáⁿ chiah好.
3月初1 e-po͘ góa koh khà電話去民視提出道歉kap更正ê要求, 1 ê吳--先-生聽tio̍h góa講ê tāi-chì soah開始kā góa上課, 教góa講ài khah替台灣想--leh, 若in道歉koh更正, ē hō͘其他統派媒體恥笑, 問講án-ne對台灣kám有好--處? 其他媒體mā tiāⁿ犯錯誤, in mā m̄-bat teh道歉! Góa氣kah kā講góa bòai接受i ê講法, koh kā講góa ē koh kā in頂級單位反應, 了後kā電話切hoa. 過無jōa久, koh有1 ê講是新聞部蔡--先-生ê人khà--來, kāng款ê對話koh重複1 pái, 無kâng--ê是, 蔡--先-生lō͘尾真bē爽kā góa應:「Lí去講--a, 去叫A扁--á來kap góa講mā kāng款--lah!」Tō án-ne góa koh kā切電話.
Góa想beh kā民視講, hit-ê記者若像in講--ê是kā「記念」講做「慶祝」, he mā是真嚴重ê錯誤, m̄-tāⁿ錯誤, 意思koh完全無kâng, kám講lóng免道歉iah更正? Kan-taⁿ道歉koh更正了後chiah算是錯誤, 若堅持m̄道歉, he tō代表hit-ê新聞, 民視是用「慶祝」228演唱會ê角度teh報導, 若是án-ne, góa koh想beh請問參加228正義無敵演唱會ê表演團體kap觀眾, lín kám用「慶祝」ê心情去參加--ê?
民視新聞部ê工作人員, lín犯錯誤lóng m̄免道歉--ê? Ke kā蘋果日報o̍h--kóa, 看in ta̍k工lóng teh檢討ka-tī cha-hng ê錯誤, koh公開hō͘讀者知iáⁿ, in kám ē為tio̍h更正錯誤來hō͘人恥笑? Lín kám有因為死to m̄認錯來hō͘人對lín khah尊重?
