台灣ê教育問題出tī toh位?
最近八德國中事件, 引起社會批評討論. 台灣ê教育問題到底出tī toh位? 出tī kan-taⁿ重名利, 無重過程; 出tī家庭教育, 出tī台灣人根本無道德是非ê判斷能力, 學校, 家庭, 社會, 甚至1 ê國家, lóng是互相關連互相影響--ê.
朋友最近se̍k-sāi 1 ê國校á老師, 因為接學校行政, koh目前teh讀博士學位, 所以平均1工4節課, 1個月薪水平均有7萬kho͘. 聽講chit ê老師teh準備考主任, 若主任有考--tio̍h, 博士學位順利the̍h--tio̍h, i ê薪水ē koh-khah chē. Koh-khah厲害--ê是, i iáu有副業, 副業thàn ê chîⁿ phēng薪水koh-khah chē, chit 2項koh lóng免la̍p稅. Ka-chài--ê是chit ê老師讀--ê kap教育iáu有關係.
Góa chi̍t-kóa做國校á老師ê朋友, 有ê去讀企業管理, 有ê讀國際貿易, 資訊管理ê碩士班, khah hàm--ê是, 其中1 ê朋友, 頂學期有1科學分是kap老師去北京參觀訪問, tńg--來寫1篇報告, án-ne學分tō the̍h--tio̍h-a, 當然--lah, 團費, 學分費chiah-ê mā是ài la̍p--lah. M̄知影後pái lán ê國校á課程是m̄是ē加入chit-kóa課程, 因為ta̍k-ê lóng想beh chiâⁿ做郭台銘?
想看māi, kúi ê老師ta̍k禮拜1-2工chò-tīn包車去讀碩士班, án-ne學校ê學生beh án-chóaⁿ? Góa tī私人機構上班, 若beh領碩士加給, tio̍h讀相關科系, hit ê科系koh tio̍h kap執業範圍相關, ta̍k冬koh tio̍h發表文章, 是ài有相關性ê文章chiah ē-sái--o͘h!
台灣ê教育問題出tī toh位? 教育部對老師ê考核制度是m̄是有缺失? Lán無否認iáu是有chi̍t-kóa盡心盡力ê教師tī--leh, m̄-koh實際上, lán身軀邊聽--tio̍h tú--tio̍h ê老師, chiok chē是為tio̍h薪水加給chiah去the̍h學位, 就社會大眾ê眼光來看, in讀ê學位kap教育kám有關係? Chîⁿ ta̍k-ê to想beh thàn, thàn jú chē jú好, m̄-koh社會ê公平正義--leh?
老師教lán講, 想beh ài ê mi̍h-kiāⁿ ài『取之有道』, chit ê『道』, 是『光明大道』ê『道』? Iah是『旁門左道』ê『道』?
