花蓮kám是1 ê好所在?
對chiâⁿ chē台灣人來講, 花蓮好山好水, 印象中是chiâⁿ好ê所在; 而且有人講: 花蓮四大族群平均, 無的確ē-sái chiâⁿ做未來台灣族群融合ê典範.
M̄-koh事實kám是án-ne? 長期ê『城鄉差距』, hō͘花蓮人beh thó-tàn pìⁿ-chiâⁿ是1層chiok困難ê tāi-chì, 所以tī花蓮過tio̍h khah好ê日子ê人, 大部份lóng是軍公教; 其他m̄是做工, 無tō是choh-sit, 過tio̍h勉強維持生活ê日子.
現此時góa tī 1間補習班食頭路, 表面上無像體力勞動者hiah-nī艱苦, 但是事實上受--tio̍h ê剝削是kāng款--ê. Gôa ê China頭家不但無替góa保勞健保, 而且平均ta̍k工工作10點鐘, lóng無發加班費, 假日加班mā kāng款. Chiah-ê China族群koh-khah惡質--ê是: in teh thàn gín-á ê錢, soah bòai顧gín-á ê性命, 連逃生梯lóng無.
Siōng kài苦憐--ê是chiah-ê gín-á, ta̍k工被迫寫1大堆漢字, 根本無法度學tio̍h其他ê物件. Góa ta̍k工ná改作業ná teh想: chiah-ê漢字若無廢除, lán koh hō͘人統治400冬mā是有可能--ê.
壓迫kap剝削m̄是無--去-a, i pìⁿ-chiâⁿ 1款koh-khah巧妙, koh-khah幼路ê手段存在. 重點是: lán chit代若無解決, 無, kám beh koh拖hō͘後1代解決?
