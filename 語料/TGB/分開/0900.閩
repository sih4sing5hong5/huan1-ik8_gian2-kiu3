我有1個夢, 自細hàn就tiāⁿ-tiāⁿ夢著kāng款ê情景: 1個日頭beh落山ê暗頭á, 上尾--á, kui片紅霞chhiō著田園, mā chhiō著田邊小路 1個騎kha踏車ê gín-á, 溫暖ê光線ùi gín-á ê後壁面射--落-來, 引起i ê趣味, 想beh chhōe光線ê源頭, 就o̍at頭ǹg後壁面看--去, soah hō͘ 1個chiâⁿ大ê形影嚇驚--著: 1棟烏phú ê工場chhāi tī田中央, hō͘日頭chhiō kah金sih-sih, 反射ê光chiok刺目--ê, hō͘ i目chiu peh bē金.
算bē清ê暗暝, tī夢中, 出現各種形態ê工場, 講bē出聲e恐怖hām痛苦, 想beh hoah「救人」, soah hoah bë出--來; cheng-sîn了後, kui身軀chhèng汗, i chhoah bē離koh喘大氣.
Gín-á ê惡夢大部份lóng是去hō͘鬼jiok, 我ê惡夢是夢著工場, hit種驚惶連chit-má teh講hō͘ lín聽ê時, 猶原感受會著, gia̍h筆ê手m̄聽控制, tih phī-phī-chhoah, 又koh是目眉結結hām tio̍h驚ê眼神.
生活中, 自然會去閃避工場. Ta̍k-pái坐車iah是坐火車經過工業區hit段路ê時, ài看窗á外風景ê我, 就會kā頭àⁿ kē-kē, 拳頭母tēⁿ-ân-ân, 安慰ka-tī: Mài驚! Mài驚! 1時á就過--去-a.
讀國中ê時chūn, 因為驚去工場做工, 我一直chiok phah拚讀冊, m̄是驚做工辛苦, mā m̄是驚做工會hō͘人看bē起, 是驚「工場」, m̄敢看, mā m̄敢óa近. 大hàn了後, chiok ài騎車tī chit-má ê大路小巷sì-kè lōa-lōa-sô, kan-taⁿ m̄敢經過工場, i tih閃避hit條路.
Gín-á時chūn對工場ê驚惶, 可能是 1種對『巨大型像』驚惶ê普遍心理, 就親像看著高山大海會驚惶kāng款; 大hàn了後, 猶原hiah-nī驚惶, 可能是1種人對生活環境感覺不安ê心理表現, 就親像古早人ê生活受著山野虎豹ê威脅kāng款, 現代人ê生活受著in ka-tī創造ê現代野獸──工業科技ê威脅.
這種驚惶mā是現代人對工業科技發展ê無奈: i想beh過khah好ê生活, 想beh阻擋自然環境kap山野虎豹ê傷害, soah無準算--著, 顛倒起造 1片koh khah大ê『現代都市叢林』, 人kāng款tòa tī樹林á內底, 受著野獸──工場ê嚇驚.
Eng暗想著che工場ê tāi-chì, koh是 1個無好眠ê暗暝--a, 可惡ê工場, 又koh tih kô-kô纏, sái弄我ê nńg-chiáⁿ, hō͘人án-chóaⁿ bih mā bih bē離.
我有1個夢, 1個永遠ê惡夢.
