民主kap自治?
「民進黨kám是本土派?」Góa一直認為che是真奇怪ê問題, kan-taⁿ有講台灣認同ê mi̍h-kiāⁿ, án-ne tō算是本土派?
國民黨chit-má kám m̄是mā teh講台灣認同ê論述--a? 雖bóng真chē熱心ê人iah是關心台灣前途--ê, 會kí出歷史過程m̄是án-ne切, m̄-koh góan chit代, 1980前後出世ê chit代, góan iáu sió-khóa有印象, 過去iáu-bōe解嚴ê時, 台灣有tà 1 têng高壓ê氣氛.
M̄-koh jú少年chit代, in jú bē清楚, in出世ê時, 台灣to已經解嚴, 開放黨禁, 報禁, ē-tàng自由選舉ê狀態--a, bòai kā歷史談清楚, in若直接sa英國美國的例來比phēng, 根本to看無, 是án-chóaⁿ ta̍k-ê lóng teh講認同台灣, nah ē拚kah lí死góa活? Che koh m̄是講2 pêng ê人, 1 pêng是左派1 pêng是右派, 1 pêng保守派1 pêng自由派!
M̄-chiah góa認為民進黨kám是本土派, 應該ài ùi kui-ê台灣人反抗運動(m̄是反對運動) ê歷史過程來談, góa是講民進黨真明顯是承接台灣民眾黨iah是議會設置請願運動ê自治派, m̄是反體制派, tō是因為中華民國體制ê問題iáu-bōe解決, chiah ē有kap國民黨「輪替執政」ê問題.
Mā莫怪精神錯亂ê所謂「台派」, 1996年批李登輝是台奸, chit-má soah講i是「台獨教父」; chi̍t-ē-á講1992年國會全面改選, 台灣已經事實獨立, chi̍t-ē-á講1949年後國民黨撤退來台灣, 台灣ùi hit時獨立, chi̍t-ē-á koh講1996年第1 pái民選總統, 台灣tō已經獨立......
Hōan-sè像án-ne精神錯亂, 思考混亂, chiah是台灣認同jú來jú e̍h ê key-point. Lán beh追求--ê, kám是中華民國體制下ê台灣認同? 解嚴了後, 中華民國體制承認治權kan-taⁿ chhun台澎金馬, ia̍h tō是中華民國kap kui-ê台灣完全重tha̍h, che是複雜ê logic問題, 殖民母國失去母國, 直接寄生tī殖民地台灣, m̄-chiah chit-má真chē舊體制ê敗害, ē-sái直接轉換做he tō是台灣ê mi̍h-kiāⁿ, 像中華民國外包裝直接換做台灣外包裝, 中華民國文學直接變做台灣文學, 中華民國國語直接變做台灣國語, mā m̄免koh談過去ê華語霸權--a?
Mā是án-ne, soah hō͘ góa siān看to看無beh追求民主chiah-ê主張, 中華民國體制ê問題iáu-bōe解決, beh nah ē有民主? 日本時代, 無kā日本體制趕走, lán tō ē-sái選議員, án-ne kám有算是民主?
台灣到底獨立--a bōe? Tī toh 1冬獨立--ê? Iáu-bōe獨立, iáu-bōe瓦解外來ê中華民國體制, beh nah有民主? 國民黨ê台臺灣人若執政(像王金平), kám koh算是外來政權? 李登輝ê權力ùi toh來--ê? 民進黨組政黨是合法--ê, 合siáng ê法? 陳水扁接續李登輝政府, 李登輝ê權力來自蔣經國, 蔣經國是繼承蔣介石! 民進黨ê路線kám是本土化? Iah是kā中華民國合法化?
印度人kám ē kā英國政府討民主? 印度人, 韓國人ê自治運動是beh包裝民族獨立運動, m̄-koh台灣人soah正經kan-taⁿ beh自治, 無beh獨立?
