自 ùi 新聞知影政府 teh-beh 起淡北道路, tòa tī 淡水地區 ê góa, tō 開始參與反淡北道路運動, che 期間有機會 se̍k-sāi Tiông-seng, i 比góa khah 少年, m̄-koh tī 運動上算是 góa ê 前輩. 印象中 Tiông-seng 是 1 ê 真熱心公益 ê 善心人, 學生時代 tō 開始參與學生運動, 勞工運動 kap 環保運動，tòa tī 花蓮 ê i 舊年來到淡水, sûi 參與反淡北道路運動, 無論透風落雨 lóng 來擺連署 tàⁿ-á, kôaⁿ--人 ê 時 koh-khah kôaⁿ mā 無 hioh-khùn, 為 tio̍h 台灣人民 ê 進步來 teh phah-piàⁿ, m̄ 驚權力者, 大步向前行.
Tī góa kap Tiông-seng 接觸, kúi-nā pái 對談 ê 機會--nih, 發現 i 對台灣 ê 未來有真深 ê 期待, i 為 tio̍h 反對淡北道路運動, 不時 teh 查資料, 參與開會 kap 活動, 甚至 mā bat 親身去研究探查路線預定地, 盡 khùi 力 beh 來 chhōe-tio̍h 保護淡水自然資源 ê ǹg 望, 雖然勢面無樂觀, 雖然積極參與 ê 人民無 chē, m̄-koh i iáu 是無放棄 chi̍t-sut-sut-á ê 希望!
有考 tio̍h 教師執照 ê i, m̄-nā 文筆真讚, koh 真有愛心, 真有耐心去教現代 ê 少年 gín-á. 想 bē 到理想 iáu-bōe 實現, góa mā iáu 無機會 koh-khah 深入se̍k-sāi i ê 時, soah hiông-hiông 來過身. Góa 心內感覺 chiok 艱苦, hōan-sè 天公伯--á hō͘ i ê 難題已經結束, 功德圓滿, 希望i在天之靈 ē-tàng 繼續保護 chit-phiàn 土地, 為 lán 守護好山好水.
