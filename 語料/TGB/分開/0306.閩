Sui-bóng tī台北出世, mā tī hia tòa 20外年, m̄-koh出外了後, piān-nā koh去到台北, 無論對身體iah精神, lóng pìⁿ做1種折磨.
830因為bē放心, choaⁿ-á陪a公去台北行街頭. 1025 a公beh koh去台北, chit-pái góa ê身體實在bē堪--得, tō拜託台北ê親chiâⁿ陪a公去行街頭. Cha暗a公koh beh去參加tī台中公園ê集會, góa姑不衷koh陪i去公園散步兼聽屁話! 陪a公m̄是為tio̍h beh iú孝a公, 實在是驚萬不一tú-tio̍h狀況, 91歲ê a公無法度反應.
Tī chit種場, 觀察身軀邊愛台灣人士ê對話, phēng khiā leh聽台á頂講屁話khah贏. Kap éng-kòe kāng款, 身軀邊chiah-ê人講--ê, mā iû-gôan是人講tòe leh講hit款觀點. 高雄ê和尚議員ná真有群眾緣, chiâⁿ千人tòe i大聲hoah「A扁--á加油」. Góa實在無聊kah, tō tī公園內行來行去, 觀察現場ê警察, kap tī台北ê時kāng款, in ta̍k ê人腰--nih to插1支棍á, góa m̄知影in ê「上級單位」tang時ē下令in攻擊台灣人. M̄-koh無論tang時開始攻擊, góa lóng bē感覺奇怪.
群眾hiông-hiông jia̍t--起-來, 本底坐--leh ê人lóng khiā--起-來, 原來是A扁--á mā來--a. Góa對a公pàng bē落心, 行入去內底, ta̍uh-ta̍uh-á chiⁿ去到a公邊--á, 問a公tang時beh走. A公應góa講i beh聽A扁--á講話, góa choaⁿ-á khiā tī hia等a公.
Góa khiā tī hia, kui-ê場看kah chiâⁿ清楚, 甚至看ē tio̍h A扁--á khiā tī有30公分kôan ê柴箱á頂kôan, 身軀邊koh khiā 1 ê人, hit-ê人募1堆chîⁿ講beh phah 228 ê影片, 到taⁿ soah連1 ê影to無. Chit 2 ê人有1 ê共同點, in lóng無犯中華民國ê法, m̄-koh道德上明顯有問題. Góa看chit 2 ê, 1 ê是大問題, 1 ê是小問題. Góa心內teh想, in正港是bē kiàn-siàu! Lō͘尾, chit-ê中華民國前任總統koh chhōa群眾hoah:「建國! 建國!」台á頂kap台á kha hoah kah氣氛jia̍t-phut-phut. Chit暗, góa koh看tio̍h台灣人hiah無是非, hiah無思想, koh-khah害--ê是, chìn前發生--ê lóng bē記了了--a!
A扁--á人chiah離開niâ, mài-khuh sûi叫ta̍k-ê ài寄付. M̄-koh eng暗tī現場iáu是有hō͘人ē歡喜ê tāi-chì, 頭1 pái聽tio̍h群眾hoah出「ài革命」ê聲, 聽tio̍h「一定ài有組織」3 pái, jú chē人清楚tō jú有可能形成多數ê共識. M̄-koh ta̍k-ê若iáu無法度破除以民進黨chit-ê pián-sian-á政黨做領導ê思考, án-ne台灣人koh tio̍h真長時間ê刺激kap phah-piàⁿ, chiah有可能出現真正ê民眾組織.
Góa真心祈禱, ǹg望一切lóng iáu ē赴.
