寫hō͘奴隸á kiáⁿ (8)
Ta̍k暗身軀洗好, beh khùn chìn前, lí總--是ē kéng 1本che-che hō͘--lí ê gín-á冊, ài góan講故事hō͘ lí聽.
有1暗, lí kéng--ê m̄是che-che hō͘--lí ê冊, ka-tī走去冊房, the̍h 1本Karl Marx ê傳記, 手kí冊皮, 直直問góan chit ê留chhùi-chhiu koh pháiⁿ看面ê伯公是siáng? Koh beh góan講i ê故事hō͘ lí聽. Góa m̄知beh án-chóaⁿ用lí chit-chūn ē-tàng理解ê話講, lí soah koh走去換1本Lenin ê傳記來, 問講he是siáng? Ko͘-put-chiong tō choaⁿ-á kek頭殼來講hō͘ lí知.
Marx iah是Lenin lóng是hō͘ góa真尊敬ê人, in出身ê家庭lóng不止á好過, m̄-koh看tio̍h世間ê艱苦人hō͘權力者欺負chau-that, in無法度吞忍, in用kui世人ê khùi力beh kā造chiâⁿ chiah-ê無合理ê源頭擊hō͘ tó, thang hō͘ lán ê社會koh-khah公平, koh-khah合理.
Tī lán chia, 大部份做父母--ê lóng ǹg望ka-tī ê gín-á真乖, 真khiáu, 真gâu o̍h才藝, 真gâu讀冊..., tō準父母ē-tàng hō͘ gín-á jōa-nī-á好ê成長環境, hō͘ ka-tī ê gín-á人生chhím beh起行tō贏人thiám-thiám, m̄-koh 有1 ê問題soah lóng無法tō͘走閃--tit: 到底góan chit代留hō͘--lín-ê是siáⁿ款ê社會, siáⁿ款ê生存空間?
Chit-chūn, 有1 tīn學生tī台北街頭抗議kúi-nā工--a, beh阻擋1 ê好gia̍h到盡pōng ê土霸王, kā lán主要ê新聞媒體lóng la̍p tī i手頭. 前kúi工á, lán kui家伙á有出門去參加勞工運動發起ê抗議, tī lán chia, 權勢者欺負, 壓制弱勢ê tāi-chì直直發生, lán ài kā lán ê不滿hām憤怒表達--出-來, 用lán ê khùi力來kā阻擋, bē-tàng kek tiām-tiām, 容允chit款tāi-chì pìⁿ做sù-siông.
Góa bat看過1份手稿資料, 60外冬前228事件ê時, China來ê ah-pà兵仔無tiuⁿ無tî chông入去台北雙連1 ê庄頭, kui庄cha-po͘ lóng lia̍h-lia̍h做chi̍t-hóe, 當場1 ê 1 ê現chhèng殺, 其中1 ê in bó͘手牽cha-bó͘-kiáⁿ, beh出來看發生siáⁿ tāi-chì, 1 kha chiah hāⁿ出門chhùi, sûi kā cha-bó͘-kiáⁿ ê chhùi om--leh, 目chiu金金看in ang tī面頭前hông phah--死. 自án-ne來kā lán thún-ta̍h ê人, 到taⁿ iáu踏tī lán頭殼頂kā lán sōan尿.
Lán ê話有1句講:「人lia̍h, 厝拆, 雞á鴨á lia̍h kah無半隻.」Chit款khok-hêng ê tāi-chì到taⁿ iáu不時teh發生.
Tòa tī台北ê溪洲部落hām三鶯部落--ê, 是ùi花蓮搬徙來ê Pangcah, in用in ê青春kap勞動力成就台北chit ê大都市, khui政府--ê soah beh拆in ka-tī tah ê厝, beh kā in趕離開hit ê khiā起ê所在, thang好hō͘財團pìⁿ khang pìⁿ lián thàn大chîⁿ.
為tio̍h符合大財團, 大企業ê khùi-kháu, hōaⁿ政府--ê kho͘地beh做工業區, 怪手駛入去teh-beh收成ê田地, kā kui phiàn tiū-á thūn-thūn--死. Tòa hia ê 1 ê o͘-bah-sáng soah án-ne傷心絕望, tī ka-tī khiā起ê所在結束ka-tī ê性命.
為tio̍h少數人ê利益, 權勢者ngē beh用核電廠發電, ē傷害身體健康kap安全ê核廢料soah hiat去Tao khiā起ê紅頭嶼, 無論kúi 10冬來Tao án-chóaⁿ抗議, 權勢者總--是堅持hiah-ê核廢料真安全, m̄-koh tī紅頭嶼, 有chiah出世無jōa久ê iù-iⁿ-á, soah檢查tio̍h頭殼內生癌, m̄知tio̍h án-chóaⁿ來開展i接續ê人生.
Tī lán tòa ê chit ê所在, 官方配合beh炒地價kap房價ê建設公司, kā無應該起厝ê所在, ngē thūn平起kui phiàn kui phiàn ê大樓, koh àn-sǹg beh tī bē-tàng開發ê溪埔地起大路, thang好hō͘ in ê投資大thàn-chîⁿ.
有jōa chē替頭家phah-piàⁿ 1世人ê o͘-bah-sáng kap o͘-jí-sáng, hō͘頭家辭頭路, m̄-nā the̍h無tio̍h資遣費, hām kúi-nā月日該得ê薪水mā lóng討beh tńg--來, kan-taⁿ ē-sái目chiu金金人傷重, 怨嘆ka-tī pháiⁿ命底......
有jōa chē擋bē過生存壓力ê人, 看bē tio̍h活--落-去ê ǹg望, chhōa in ê gín-á chò-hóe結束性命, 離開chit ê惡質ê世間?
Koh有jōa chē hō͘ chit ê體制ê教育thai掉ê少年家, pìⁿ做不良á, bông-bông biáu-biáu 1日過1日......
有權有勢有châi-tiāu--ê hoah水ē kian-tāng, 拳頭母比bē過--人-ê tio̍h kù-chāi人jiô, kù-chāi人thún! Phòa-siùⁿ ê環境, 是非義理行bē通ê社會, 無chîⁿ無勢tō無尊嚴ê性命, che tō是góan chit代留hō͘ lín ê生存空間!
Góan bē期待lí thèng好比別人khah gâu khah khiàng, bē要求lí tōa-hàn了後gâu讀冊thàn大chîⁿ, tī góan留hō͘ lín ê chit款社會--nih, beh出頭beh有出脫, tio̍h-ài敢踏起lih別人頭殼頂; m̄-koh lán kám有法tō͘容允chit款m̄-tio̍h無應該ê tāi-chì?
顛倒頭來, góan ǹg望lí ē-sái像Marx iah是Lenin chiah-ê世界級ê人kāng款, 看tio̍h無公平, 無合理ê tāi-chì, ē不滿, ē siūⁿ-khì, ē憤慨, góan ǹg望lí 知iáⁿ, bē-sái kā人欺負, mā bē-sái容允拳頭母大粒ê人欺負別人, 無合理, m̄-tio̍h ê tāi-chì, lán bē-sái tiām-tiām kù-chāi i發生, m̄-nā án-ne, lán koh thèng好用lán ê khùi力去kā阻擋, 去kā改變.
Góan ǹg望lín留hō͘ lín ê後1代--ê, m̄是像góan留hō͘--lin ê chit款無志氣koh m̄免有骨氣, hō͘人看soe-siâu ê社會!
