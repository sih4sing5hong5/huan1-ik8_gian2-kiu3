20冬來ê錯誤kap矛盾(3)
今年年初立委選舉, 中國國民黨贏超過2/3 ê席次, 3月ê總統選舉得tio̍h 700外萬票, koh大贏, tī政治上, kui-ê統治體制koh hō͘國民黨la̍k--tńg-去, 台灣社會bē-su koh tńg去到20冬前國民黨一黨獨大ê時代.
今年chit 2 pái選舉國民黨大贏, tú-tú ē-tàng看出國民黨對台灣ê控制權iáu真穩固. 第1, 是國民黨ê組織動員體系, tō是thiāu-á-kha系統kap利益分配系統, tī chit-ê社會iáu真有力teh運作, tī所謂「本土執政」ê 20冬來, m̄-nā無減弱國民黨chiah-ê統治基礎, 顛倒hō͘ i koh-khah鞏固.
第2, 國民黨50冬ê思想控制iû-gôan真成功. Tō是人民對統治台灣50冬ê中國國民黨不滿, chiah ē hō͘民進黨用選票the̍h-tio̍h執政權. Chit-má對民進黨失望ê選票, nah ē倒tńg去tǹg hō͘國民黨? 20冬來台灣「反國民黨」運動, tī思想ê戰爭--nih, m̄-nā無戰贏國民黨ê價值體系, soah顛倒頭tī統治者hit套思想價值--nih, jú ká jú深, 跳bē出--來.
60冬前, 中國國民黨以「外來統治者」ê身分佔領台灣, 頭起先, 用「武力鎮壓」消滅台灣ê反抗力量, mā破壞台灣本底形成ê社會結構; 壟斷經濟資源, chiah koh用經濟資源來交換地方派系ê效忠, 穩固in ê統治基礎; koh來tī文化kap教育上全面性ê洗腦, 扭曲台灣人ê思想意識kap價值認知, 真成功hō͘台灣人認同「中華民國」chit-ê外來統治體制.
60冬來, 台灣社會一切ê不公不義, 一切ê剝削壓迫, 台灣社會一切矛盾ê總源頭, tō是控制, 設計, 運作中華民國統治體制ê中國國民黨. 無論是beh ián-tó外來政權統治, iah是beh追求社會ê平等正義, 頭1項目標, tō是ài hō͘中國國民黨ê勢力tī台灣消失, chiah有thang改變chit-chūn台灣社會ê政治, 經濟, 社會結構!
過去20冬來, kiàn若tú-tio̍h國民黨kap民進黨ê政治對決, tō有人kā贏ê ǹg望hē tiàm國民黨本土派. Chit款想法實在是無知koh無是非! 中國國民黨是外來政權, 加入國民黨, kā外來政權效忠--ê tō是台奸, in mā享受tio̍h效忠中國國民黨ê政治利益kap經濟特權, in是thún-ta̍h台灣人ê共犯集團, nah kā lán ê運命寄望tī in?
過去8冬, 有人kā中國國民黨看做是監督民進黨執政ê在野黨, mā有人teh期待國民黨ē-tàng民主化kap本土化, chit-má國民黨koh tńg去到「完全執政」ê時代, koh-khah有人teh想講beh kā「改革」ê聲sak入去國民黨內底. Chiah-ê根本lóng是錯誤koh投機ê期待. 台灣社會60冬來無合理ê資源分配kap政治經濟結構, 總cháng頭tī toh? Tō是優勢者kap特權者ê政治集團──中國國民黨! Ǹg望優勢者kap特權者放棄剝削kap壓迫ê利益, 根本是頭殼pháiⁿ--去.
若無消滅中國國民黨, 台灣ê社會結構kap社會關係無可能有重組ê機會!
