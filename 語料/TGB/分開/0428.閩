政治力kap社會力
真chē人認為形式上開放選舉, 特別是連總統to直選--a, tō ē-tàng看做台灣是「主權在民」ê「民主國家」--a, 甚至認為台灣已經完成「國家轉型」. Chit種主張根本to無考慮tio̍h社會力ê累積kap對決.
選舉tō是民主ê展現? Ē-tàng選總統tō表示國家ē行ǹg民主kap獨立--a? 講--來ná像有道理, 實際來看kám是án-ne? Hitler當初時mā是德國選民tǹg票hō͘ i chiah the̍h tio̍h政權--ê; Chile人民選票支持Allende當選總統了後, 保守派kap軍方合作, 照常軍事政變kā péng落台.
選舉kap民主當然是1款指標, m̄-koh m̄是唯一iah優先ê指標. 台灣ê社會力iû-gôan hō͘政治力束縛tiâu--leh, 舊體制mā iû-gôan掌握決定性ê力, 所謂ê「政治轉型」, kan-taⁿ是資源分配kap權力結構有sió-khóa調整, 本底ê體制無「péng盤」iah是「結束」.
Lán ùi黨外時代講--tńg-來. 黨外到初期ê民進黨, ē-sái講是台灣社會hit-chūn反對國民黨戒嚴hām威權統治siōng大ê力, 無論統獨ê立場, iah是勞動權, 環保, 原住民族......chiah-ê無kâng ê訴求, lóng集中tī chit-ê ná像「統一戰線」ê所在, chò-hóe挑戰國民黨對政治kap社會ê管制, 動員社會力來突破國民黨ê封鎖.「開放選舉」iah「政治制度改良」kan-taⁿ是hiah-ê訴求內底ê 1部份, 像萬年國會改選, 省長民選, 總統直選, 廢國大, 廢省......chiah-ê.
Kāng hit-ê時間, chit-ê趨勢mā ta̍uh-ta̍uh-á thòaⁿ tùi社會正義ê主張kap力量ê結合; m̄-tāⁿ主張, mā chiâⁿ做具體ê行動, 像台獨運動, 勞工運動, 環保運動, 婦權運動, 原住民運動.
Koh來看黨外到民進黨ê組成. 民進黨是地方山頭kap反對派「精英」組--起-來-ê, 早期ê公政會對編聯會, 美麗島對新潮流, koh有lō͘尾hit kúi ê大派系. 社會運動iah是台獨運動ê力量, 早期kap新潮流結盟--ê khah chē; 新潮流以外ê派系khah無teh重視社運, in關心--ê是kap選舉有關係ê「高度自治」ê議題. Lō͘尾, 是社運iah台獨去óa附民進黨內底ê無kāng派系. 社運頭人競選公職, mā ài óa附派系chiah有機會當選,民進黨後--來不分區有學者代表, 弱勢代表kap社運代表, che mā是民進黨內底派系kà力ê結果, m̄是社運自主爭取--來-ê.
Chit-ê發展tú-tú說明台灣社會力ê發展, 一直óa靠政治力. 2000年陳水扁當選中華民國總統ê時，社運界m̄-chiah ē討論tio̍h運動kap民進黨hām中華民國體制ê關係, beh án-chóaⁿ重頭定位. 政治力主導社會力ê發展, 是台灣政治經經條件必然ê過程, 到taⁿ iáu無siáⁿ改變.
Tī chit-ê過程, 民進黨代表--ê m̄是社會力/運動結合ê「聯盟」, 社會力是óa ǹg民進黨, 形成民進黨性質--ê m̄是運動. Kah若án-ne, 社會力kap運動ê訴求, 對民進黨來講當然m̄是核心ê價值. In ê核心價值是政治, 權力kap資源ê擴大, m̄是運動價值ê落實. M̄-chiah ē講, 民進黨掌握jú來jú chē ê資源kap權位了後, 社運界m̄是kap民進黨chhiâu策略上án-chóaⁿ落實理念, soah顛倒ài kā民進黨公職「游說」運動ê訴求. 現實上koh有統派iah藍軍勢力, 運動soah koh khah m̄敢kā對民進黨ê óa附切hō͘ lī, mā無脫離chit種社會力hō͘政治力主導ê思考.
民進黨chit-ê政治力若是社會力「聯盟」組--起-來-ê, 今á日勢面kám是án-ne? 因為m̄是án-ne, 對政治, 歷史kap社會不義ê反抗, chiah ē顛倒tio̍h配合民進黨ê政治操作. 像「樂生事件」, ká-su執政kap在野換位, 一般ê贊成者kap反對者hōan-sè mā ē tòe leh換立場. Koh像對「高鐵」ê評價, 百面mā是án-ne, 當初時對「台北捷運」ê評價tō是án-ne.
Koh來看臭頭á埔ê例. Beh kā「中正紀念堂」chit tè khanpang換做「民主紀念館」, m̄-koh「內容」無變, 蔣臭頭á ê銅像, 甚至蔣pē-kiáⁿ tī台灣社會ê評價kap地位kám改變--a? 「民主紀念館」內底大大sian ê臭頭á iáu chhāi tī hia, che kám m̄是對台灣ê侮辱kap khau-sé? 社會價值無先péng, tō先做形式上ê「正名」, m̄-tāⁿ ē hō͘過去ê不義pàng水流, 免koh追究, 到taⁿ iáu-bōe結束ê不義體制kap既得利益結構, mā ē án-ne來換tio̍h「合法」ê基礎.
Án-ne講--來, chún講台灣chit-má算是轉型--a, 對lán來講kám有siáⁿ無kâng?
台灣主體到底是khiā tī社會自主力量ê基礎來形成, iah是tio̍h-ài ǹg望政治力hoah價kap裁斷? 台灣社會tio̍h-ài形成對抗不義ê自主力量, iah是tio̍h-ài支持民進黨chiah thang kā不義péng盤?
