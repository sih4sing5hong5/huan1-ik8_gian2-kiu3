人tī toh位?@Tek-hoa
Chit pái生活營tī西螺ê Pi-thâu-pòe舉辦, 課程--nih安排參觀西螺街á kap Pi-thâu-pòe, 感受--ê soah完全無kâng.
Tī西螺市á頭, chhōa路ê導覽解說員廖--先-生, chhōa ta̍k-ê沿路欣賞古早厝, chiâⁿ專業teh紹介chiah-ê建築ê特色kap意義.
M̄-koh góan chit tīn--ê, 沿路ká-ná kan-taⁿ看ē tio̍h建築, 1間行過1間, tòa tī建築內底ê o͘-jí-sáng o͘-bá-sáng, ná無存在--leh. Tī in門kha口, 聽廖--ê講解建築ê花草, chit間講煞隨徙tùi別間--去, chhun tham頭ê老人嘴á開開, 目chiu金金, 滿腹ê故事kâm tī嘴--nih koh吞落腹tó͘底.
Tī Pi-thâu-pòe, Chì-hun大--ê chhōa góan sì-kè lòng sì-kè sô, liam-mi落田tàu khau菜, liam-mi tī kám-á店teh學做chhì-khak粿, 等--leh去人厝內看人做phok-á籽, koh 1時á, 車路邊chhah--leh, kap洗菜a伯tī田岸路講--起-來, 聽a伯kàn-kiāu政府kap農會, 目nih-á niâ, koh走來去豆ki皮工場, 米ká工場, 木耳寮á體驗hip kah擋bē tiâu ê「生產線現場」.
Tī西螺市á頭, 聽--ê是死ê建築特色, 是古早好gia̍h人ê故事; tī Pi-thâu-pòe, 是親身ê體驗, 是choh-sit人ê艱苦kap不滿, 是活跳跳ê性命經驗!
建築, 古厝, 光景, seng-lí, 食mi̍h......大過活跳跳ê性命, 讀冊人kap政治頭人ê認知, khàm過在地實際ê經驗, 社區營造, 文化產業, 本土化ê口號, kā舊時代hō͘政治壓制ê社會力tháu放--出-來, soah換用無性命ê mi̍h-á, 來替代 iáu活--leh 1 ê 1 ê ē笑ē哭ê故事.
「人」chiah是主體, lán ài khai jōa chē代價, chiah想有chit ê道理?
