廟前ê店面重chhiâⁿ-keh ê khang-khòe真順sī, 主要是tī本底厝後又ke起1棟, 另外mā ke起厝頂, ùi外口看kan-taⁿ看tio̍h ke--出-來ê厝頂, 行入去本底ê店面mā看bē tio̍h ke起ê部份, ài koh ǹg內底行chiah ē看--tio̍h, kap頭前pêⁿ khoah, m̄-koh ke深真chē. Ke起ê部份beh做灶kha kap飯廳, 另外koh有1間大房間, 烏龍àn-sǹg大房間beh hō͘ 4 ê徒弟á khùn, 2樓lóng phah通做烏龍ê高級房間, 厝尾頂做花園hām水池á.
除去A中teh tàu處理A砲開店ê tāi-chì khah無閒, 其他3 ê人, 2~3工á tō ē去店--nih看工程ê進度, 暗時lim酒ê時chiah kā烏龍報告.
烏龍師真滿意建築包商ê規劃, 工程款mā la̍p kah真súi-khùi, 請款單hām看to免看tō lóng簽, 包商the̍h烏龍簽--過ê請款單chhōe徒弟á請款mā m̄-bat hông刁--過, 真oh得tú tio̍h chiah好ê人客, 工程choaⁿ-á chiâⁿ注意品質, piān-nā請款hit暗mā lóng ē請烏龍kap徒弟á去輕鬆--chi̍t-ē, 當然, i m̄知影chîⁿ lóng是khai廟--nih ê.
店面完工前10工, 烏龍叫徒弟á去拜訪--過ta̍k間宮廟sa chi̍t-kóa助印ê善冊tńg--來, the̍h--tńg-來了後, 烏龍kéng 1部份叫A民去chhōe印刷廠印.
A民問烏龍:「師父ah, 印chiah-ê冊beh chhòng siáⁿ?」烏龍講:「Lín kám有想過新店面完工了後beh chhòng siáⁿ?」A民:「M̄-bat想--過, kap chiah-ê冊kám有關係?」烏龍笑笑á講:「當然mā有關係, lán ài來做文化事業.」4 ê徒弟á sa無cháng, gāng-gāng-á看烏龍, 烏龍接續koh講:「Chiah-ê冊the̍h去hō͘印刷廠, 叫in先趕印1部份. Tio̍h--lah, ài kā封面贈閱ê字the̍h掉, 店面落成chìn前ài交貨, góa beh kā chiah-ê冊khǹg tiàm新店--nih賣, chiah-ê善冊勸人做善事, lán ài做有意義ê文化事業.」
4 ê人iáu是聽無意思, 烏龍hoah講:「Kán, 聽無, 照góa講--ê去做tō tio̍h--lah!」4 ê人chhoah-chi̍t-tiô, A民趕緊o̍at頭出去chhōe印刷廠, 烏龍接leh koh問A中:「A砲ê店kám有順sī?」A中應講:「師父, 一切lóng chiâⁿ順sī, mā開始做seng-lí--a.」烏龍講:「真好, 新店面mā需要chi̍t-kóa mi̍h-kiāⁿ, tō交hō͘ lí去ho̍at-lo̍h.」A中tìm頭, 烏龍koh o̍at頭kā A華hām A國hoah-hù:「Lín 2 ê負責調chi̍t-kóa人過來piàⁿ掃, 厝尾頂花園ê佈置kap房間整理ê khang-khòe mā ài緊chhòng hō͘好. Koh有, 慶祝落成ê時表演節目ài bú khah大場--leh, in teh練習mā tio̍h tèng hō͘ ân.」A華kap A國聽了tâng-chê tìm頭:「知影--a, 師父!」
Tāi-chì交帶soah, 烏龍koh準備beh去chhit-thô--a. 續--落-來hit kúi工, 日--時去百姓公廟邊看表演練習, 順續kā ta̍k-ê精神講話, koh來去tī店--nih看工程ê進度, 暗時iû-gôan sì-kè lim酒chhit-thô, 心情爽快kah, 一切lóng chhôan好勢--a, tō等慶祝落成ê時i ka-tī beh poaⁿ ê 1齣大戲--lo͘h.
