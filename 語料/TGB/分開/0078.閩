接tio̍h 1 ê Bunun青年khà--來ê電話, 分享i今年(2011) 4--月chhōa 1 ê日本人tńg到過去Bunun hō͘日本人強制遷村chìn前祖先tòa ê所在. Kap chiok chē tī台灣出世ê日本人kāng款, chit ê 79歲ê日本人mā是tńg到ka-tī出世kap gín-á時生長ê所在, 展開所謂ê『尋根之旅』, 是講chit chōa有kóa挑戰性, i m̄-nā去tī出世ê關山地區, koh beh peh chiūⁿ中海拔山區, 日本時期tī Bunun內本鹿ê駐在所, 去追思過去i ê老父擔任山地警察khang-khòe ê駐在所.
青年tī電話hit頭kā chit段「感動人」ê旅行講hō͘ góa聽. I講chit ê日本老人khai 1冬ê時間練體力耐力, 來達成chit chōa lóng-chóng 7工ê艱難行程. 青年講i chiok感動老人ê精神, ah後piah siōng大ê動力是老人想beh用「koh tńg去」內本鹿ê方式, 追思in老父, 記念老父. 老人kha-báng--nih khǹg in sī大人ê相片, 1路千里迢迢來到台東, lō͘尾以超過一般人ê體力去到舊名號做「嘉嘉代」ê駐在所.
到嘉嘉代了後, 老人開始1段bē-su排練chiok久ê儀式. Tāi-seng tī遺址頂kôan kā in sī大人ê相片khǹg好勢, thîn 1杯清酒, 點1 châng香, tī ōm koh ba̍t ê樹林--nih開始追思父母, 達成chē年ê心願. Chò-hóe去ê Bunun青年mā參與祭拜, 老人以家屬身分tī邊--á táⁿ-tia̍p, chit款ê氣氛, hō͘日本老人kap Bunun青年lóng感動kah流目屎.
故事聽到chia, góa開始有tām-po̍h-á錯亂不安, 青年ê目屎是感動老人對in sī大人進行ê儀式, koh來--leh? Chit ê時chūn, 青年kám有khiā tī族人過去hông壓迫ê歷史講kúi句話? Góa想是無, góa ioh青年ê目屎mā為a公a-má時代受ê壓迫流. 當初「內本鹿事件」, 致使日本政府下令強制遷村, 部落石板厝hông毀tiāu, 放棄原始ê獵場小米田, 日本人sái-lōng Puyuma來侵略, 族人hông強押落山, mā開始Bunun悲慘命運一直到今á日.
Chiah-ê時代悲劇, 共犯mā包括今á日青年流目屎祭拜ê對象. 時代進行ê kha-jiah tiāⁿ-tiāⁿ hō͘人笑bē出--來, Bunun山--nih ê祖靈án-chóaⁿ看待chit款儀式? 當年壓迫者kap被壓迫者, 統治者kap被統治者kà力寫--出-來ê歷史, 今á日soah iáu無châi-tiāu整理出khah有力ê歷史辯證iah道理iah論述, kiám-chhái強勢, 弱勢, 中心, 邊陲, 互相ê階級位置m̄-bat改變--過?
青年久年tī部落做部落歷史kap田野調查ê khang-khòe, 特別是內本鹿舊部落ê調查khang-khòe. I面對--ê是目前ê壓迫者: 中華民國ê林務局, i beh透過文化認同建立族人ê主體意識, 來對抗新ê統治者, m̄-koh面對過去ê統治, i án-chóaⁿ面對? 青年面對現此時ê壓迫者, i需要武裝i ê思想, ah若面對過去ê壓迫者, i ê態度tio̍h án-chóaⁿ? 畢竟日本人走chhōe hit ê時代留--落-來ê hō-jiah ê時, mā是青年tio̍h-ài面對過去族人ê被殖民歷史.
