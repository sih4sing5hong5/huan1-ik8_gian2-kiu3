民進黨kā lán裝siáu--ê!
11月初6民進黨發動『圍陳』行動, 抗議國民黨馬政權kap中國海協會會長陳雲林ê協議, mā抗議chit-ê中國特使來台灣chit 5工內, 馬政權hiah chhiaⁿ-iāⁿ用國家暴力sì-kè壓制台灣人對陳雲林ê抗議示威活動.
11月初6 ê『圍陳』行動, 10外萬群眾ùi南到北, 自發性來到台灣總督府頭前, beh來kā國民黨hām共產黨抗議.
遊行現場, 面對hiah大規模ê鎮暴警察, 民進黨頭人tī指揮車頂, 1 pái koh 1 pái teh煽動現場群眾ê情緒, koh 1禮拜來群眾mā累積太chē不滿, lō͘尾群眾choaⁿ-á一直kap警察衝突--起-來. Kā群眾ê不滿kek--起-來了後, 民進黨soah驚ē bē收soah, 緊koh beh ah--落-來, 知影ah-bē-tiâu了後, chiah-ê chhōa頭ê民進黨指揮系統, soah kā遊行隊伍chhōa tùi倒péng ê向離開. 挺民進黨『圍陳』呼召走--來ê群眾, hō͘民進黨chhōa--leh tī台大病院邊--á se̍h過來se̍h過去, 隊伍內底ê群眾根本to m̄知影到底是beh行去toh, 甚至m̄知影民進黨到底teh按算siáⁿ-mih.
Lō͘尾, 民進黨koh kā遊行隊伍khiú tńg去立法院頭前, 叫群眾tī hia hioh-khùn, 頭人開始sûi-ê-á輪流chiūⁿ指揮車演講, hoah口號. In koh強調遊行申請到半暝, lán ài堅持--落-去, 等暗頭á下班ê人來加入.
Chi̍t-kóa看bē過ê群眾, 自發ǹg圓山á飯店ê方向行--去, sui-bóng無遊行ê路權, 群眾iû-gôan kā快慢車道kui-ê lóng佔--起-來, ûn-ûn-á行ǹg北pêng去, tō án-ne一直行到台北美術館頭前, kap守tī中山橋頭ê鎮暴警察, 中ng隔kúi-nā排『拒馬』teh對siah.
有民進黨ê公職khiā tī宣傳車頂, tòe群眾來到中山橋頭, 隊伍内底ê群眾情緒jú來jú jia̍t, 指揮車頂ê頭人koh不時teh煽動, 群眾thiah橋頭ê『拒馬』ê時, 宣傳車頂ê頭人soah開始teh教示群眾, chhiàng講繼續thiah--ê tō是jiàu-pê-á, in koh gia̍h mài-khuh對群眾不斷hoah「和平, 和平, 和平」ê口號.
隊伍內底有群眾choaⁿ-á bē爽, 有ê不滿講今á日出--來是beh來抗爭, koh teh強調siáⁿ-mih合法kap理性? 有ê講馬政府已經chiah粗魯teh對待台灣人--a, lán koh tio̍h siáⁿ-mih和平理性? 若bē-sái衝, 今á日來是beh chhòng siáⁿ? Mā有人ǹg指揮車大聲chhò頭人kan-taⁿ想tio̍h選舉beh『作秀』niâ. Ta̍uh-ta̍uh-á有人因為對指揮車頂ê頭人bē爽來離開. Kā大多數遊行群眾留tī立法院hia聽演講ê民進黨, mā tī 17:30表示今á日活動已經達到目的, 宣佈遊行解散, chiâⁿ chē群眾choaⁿ-á án-ne走去圓山á. 到半暝, 群眾kap警察衝突jú來jú嚴重, siōng尾--á hō͘鎮暴警察強制趕離開, 結束chit場hong-hàm ê『圍陳』示威.
Hit暝, 電視新聞tō teh報講, 民進黨主席蔡英文發表聲明, 表示引起衝突ê群眾kap民進黨無關係. M̄-koh前1暗(11/5) ê晶華酒店事件, 國家暴力強力壓制抗議群眾了後, i m̄是chiah teh呼召講隔tńg工ê示威遊行beh全面抗爭, i ē kā全部ê責任lóng taⁿ--起-來?
前1暗民進黨hiah-ê公職m̄是一直teh pàng-tiau, 有ê講隔tńg工行動m̄驚流血, tō是beh hō͘陳雲林1步to踏bē出--來; 有ê講無論án-chóaⁿ mā beh激烈抗爭到底; koh有ê講來參加遊行, 有hông lia̍h去坐監ê準備......, 前1暗in chiah-ê頭人ta̍k-ê大聲話to講kah hiah有氣魄, 隔tńg工nah ē lóng pìⁿ kah án-ne?
Ùi 830遊行, 張銘清事件到1025遊行, 民進黨kap台派社團頭人真知影社會對馬政權有jōa-nī-á不滿, m̄-koh in soah 1 pái koh 1 pái teh消磨社會chit-kóa不滿ê情緒. 11月初6 ê『圍陳』行動, in實際上是hō͘群眾迫出來行街頭--ê, 尾手soah公然pàng-sak群眾, 利用群眾ê熱情, 顛倒teh替國民黨消解民怨, 化解馬政權ê危機. In大聲hoah講馬英九kap陳雲林欺騙台灣社會, soah koh kā「合法」ê界線守tiâu-tiâu, m̄敢kā群眾chhōa去圓山á; 群眾kap國家暴力發生衝突了後, in koh趕緊kap「暴民」切割; 領導chit場遊行示威, soah無戰略無目標, mā無beh taⁿ責任, 了後koh敢大聲chhiàng講ē koh chhōa群眾chiūⁿ街頭!
國民黨kap民進黨2黨lóng teh譴責暴力ê時, 國際媒體soah án-ne teh報: che是1場台灣人反中國ê示威!
