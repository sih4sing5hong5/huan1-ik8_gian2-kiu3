尊重別人是1種內化ê行為, gín-á tō ká-ná 1張白紙, sī大人ê教養kap身教siáⁿ款, gín-á tōē pìⁿ siáⁿ款.
分享góa ê經驗:
1. Khah早tī海霸王phâng盤á, tī咖啡廳phah工ê時, tiāⁿ-tiāⁿ看tio̍h有ê gín-á chi̍t坐好勢, tō the̍h tī iah湯匙á chia kòng hia khà, 邊--á ê大人有ê ē講,「Chiok厲害--ê! Chiok gâu--ê!」有ê大人ē sûi制止. Ē記得有1 pái mā是tú tio̍h gín-á chhím坐--落, tō kā góa排好ê碗tī bú kah jû-chháng-chháng, góa聽tio̍h in媽媽講,「姐姐(hit-chūn高中)排chiah-ê碗tī排kah chiok辛苦--ê, lí kā chiah-ê用亂--去, 姐姐等--leh ài koh重排neh.」續--落-來, tō看tio̍h hit ê gín-á kā面頭前ê碗tī排hō͘ khah正--leh.
2. Tī『麗嬰房』phah工ê時, 有ê gín-á chi̍t入--來tō伸手啪--chi̍t-ē掃--過-去, tiāⁿ tú--tio̍h ê家長是kā góa看--1-ē, 講:「M̄好烏白tín-tāng, a姨ē phah--人ō͘!』(拜託--leh, a姨nah敢phah--人……) 無tō是家長ka-tī無意無意kā 1-2領khǹg hō͘好, chhun--ê tō當做無in ê tāi-chì, 繼續看in ê衫. Thèng-hāu in出--去, góa chit ê工讀生tō ài tī hia chih衫, góa ê任務tō是kā gín-á用亂ê衫chih hō͘好勢, 因為是tī太平洋SOGO, 要求chiok嚴--ê.
3. 坐火車ê時看tio̍h gín-á chhēng鞋á踏起lih椅á頂, góa行ǹg前去請家長kā gín-á ê鞋á thǹg--起-來, 因為椅á hông踏kah全鞋á印. Hit ê爸爸應góa講,「Kám有規定bē-tàng chhēng鞋á踏椅á?」
4. 頂回chhōa cha-bó͘-kiáⁿ去COSTCO吹冷氣, 看tio̍h 1 ê差不多tō͘-chè大ê cha-po͘ gín-á, 家長無替i thǹg鞋á tō抱i去tī圖書區, 據在cha-po͘ gín-á tī hia pê. Góa有影是看bē做--得, kā媽媽講,「Che是冊, m̄是thô͘-kha.」媽媽lia̍h góa看--1-ē, 當做無tāi-chì. Góa大聲講:「Lí án-ne chiok無衛生neh.」Kāng款bòai chhap--góa. Góa sûi去chhōe工作人員, tńg--來ê時i人已經無khòaiⁿ--a.
有chiah-ê經驗, góa總--是把握ta̍k-pái ê機會教育. 所以坐火車ê時, cha-bó͘-kiáⁿ無siáⁿ ē吵--人, 因為ùi i chiok細hàn ê時chhōa i坐公車, góa ē一直tī i hīⁿ-khang邊講,「頭前ê a姨a叔teh hioh-khùn, 看--起-來chiok thiám ê款, lán mài kā吵--tio̍h.」去百貨公司ê時, ē kā cha-bó͘-kiáⁿ講,「Lí看, 衫chih kah chiok súi--ê, chiok整齊--ê! (Lín母--á góa khah早tō是chih衫ê『小妹』) A姨in lóng chiok辛苦--ê, 若是亂--去, a姨lóng ài koh重chih neh.」
Hit工經過1間店外口, cha-bó͘-kiáⁿ看tio̍h見店頭家水桶內底ê水滿--出-來-a, 叫cha-bó͘-kiáⁿ緊上車, i一直m̄行, 後--來kā góa講「thó-chè水」, koh一直看桶á內ê水. Góa看tùi店內, 1 ê cha-po͘店員出來lia̍h góan看, góa kā i講,「Góan cha-bó͘-kiáⁿ m̄行, 因為góa lóng kā i講, bē-sái thó-chè水. I看lín ê水一直流, kā góa講“chiok thó-chè--ê”, i m̄知影beh án-chóaⁿ chiah好.」Hit ê cha-po͘店員看起來有tām-po̍h-á pháiⁿ-sè pháiⁿ-sè對cha-bó͘-kiáⁿ笑, 緊kā水道頭關--起-來, koh tùi góan tìm頭.
Cha-bó͘-kiáⁿ去學校了後, 有chi̍t-kóa行為hām講話ê口氣kap普通時á無siáⁿ kâng, 嘴--nih有時teh念『弟子規』hit-kóa mi̍h-kiāⁿ. 做老母ê góa, beh án-chóaⁿ幫贊góan cha-bó͘-kiáⁿ對抗chit ê強權ê教育制度, 是góa ê 1 ê大課題.
