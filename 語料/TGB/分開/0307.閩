1 ê台灣a伯ê故事
Góa是1 ê工人, 長久來góa lóng相信「職業無分好bái」, 「英雄m̄驚出身低」. M̄-koh góa接觸社會愈深, tō愈了解chit ê社會對勞動階級ê歧視有夠嚴重ê嚴重; 1 ê人kám ē-tàng chiâⁿ做人人o-ló ê英雄, tio̍h-ài看i出身背景án-chóaⁿ.
Góan厝--nih本底teh種田, gín-á人ta̍k工to tio̍h落田tàu挖蕃薯. 台灣學生lóng是褪赤腳, 衫á糊tio̍h phīⁿ, 雙手烏sô-sô去學校.
M̄-koh ta̍k班大約á有1~2 ê Chi-ná學生, in總--是穿真整齊ê制服, koh chah清氣ê手巾á kap衛生紙; in不時to真phìⁿ-siùⁿ teh笑góan台灣gín-á:『這些台灣人怎麼這麼髒呀？』
Góan厝是種稻á--ê, 照理講應該有phang-kòng-kòng ê白米飯thang食; m̄-koh真奇怪, góan tau ta̍k tǹg lóng是蕃薯. 後--來góa chiah知: 原來góan ài用真chē米去kā政府買貴som-som ê肥料; chiah-ê phang-kòng-kòng ê白米飯, soah hông sa去分hō͘ 200外萬ùi中國來ê Chi-ná人!
Góa bat聽學校ê先生講--過: 讀冊ē-sái改變ka-tī ê身分地位, m̄-koh góa無法度像hiah-ê Chi-ná學生有政府ê教育補貼. 高中出業了後, 叔公tō kā góa講, tiàm tī厝--nih無出路, kui-khì去工場做工, 1月日mā thang thàn千外kho͘, koh ē-sái補貼厝--nih ê開銷. Góa tō án-ne去tòa 1間柴料ê加工廠, ta̍uh-ta̍uh-á ùi sai-á做到pìⁿ sai-hū.
Iah m̄-koh人ê筋骨bē堪得日也操暝也操, góa ta̍uh-ta̍uh-á老--a, 有1工hiông-hiông感覺腰真甘苦, 趕緊hông送去病院檢查.
Kap góa tòa kāng病房--ê是1 ê 90 kúi歲ê榮民, 年歲雖bóng真大, 看--起-來面soah紅gê á紅gê, 氣色飽tīⁿ.
Lō͘尾góa chiah知, i龍骨chhím手術了, 已經tòa院百外工--a; m̄-koh in有榮民榮眷ê身份, kan-taⁿ ài納90 kúi kho͘ niâ, 平均1工納免1 kho͘!
Góa活到taⁿ 60外歲--a, 差不多國民政府來ê時出世--ê. 細漢ê時bat聽講有sī大為tio̍h 228 hông lia̍h去銃殺, 印象是無講kài深. M̄-koh chit世人到taⁿ, 無論讀冊, 食頭路, 去病院......., lóng hō͘ góa感覺實在是無公平.
Góa koh活mā無jōa久--a, m̄-koh若想tio̍h sī細kiáⁿ孫iáu tio̍h活tī chit款無公平ê制度--nih, góa tō真受氣. Kap góa有kāng款經驗iah是知影真相ê人, in kám mā真受氣? Iah是lóng麻痺麻痺--a?
附記：Che是góa chit個外月來tī病院做看護, kap chi̍t-kóa台灣a伯開講整理--出-來ê故事. Tī chia góa beh真大聲問台灣bú「社會運動」chiah-ê「菁英份子」: bú「階級運動」kám ē-sái免chhap「民族矛盾」? Bú「民族運動」kám ē-sái免重視「階級矛盾」?
Chit ê雙重矛盾ta̍k工to tī lán ê社會發生, m̄-koh chiah-ê bú社會運動ê「菁英」, soah ngē kā目chiu耳孔lóng om-tiâu--leh, 根本無beh討論iah強調台灣殖民社會ê雙重矛盾.
若mài用動機論來看, 單純ùi logic ê角度來想: tō是chiah-ê人lóng是受chit ê雙重矛盾庇蔭ê既得利益者!
