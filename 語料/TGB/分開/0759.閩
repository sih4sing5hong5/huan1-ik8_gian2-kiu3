「Kong-long...kong-long...kong-long......」雖bóng是自強號, m̄-koh東部線--ê bē-su老牛teh拖車--leh, ta̍uh-ta̍uh-á sô, ta̍uh-ta̍uh-á thuh. Kiám-chhái是山路, 路線無像西部線--ê hiah直, chiah會án-ne beh死tōng-hàiⁿ.
Sìm--leh sìm--leh, 無tiuⁿ-tî ta̍k-ê lóng khùn--去-a.「礁溪, 礁溪到--a.」Chhoah 1 ē cheng-sîn--過-來. Góan m̄是來洗溫泉--ê, 後1站chiah是góan ê目的, 漢名叫做「宜蘭」, 番á名號做「Kavalan」, 是平埔族「Kavalan」本chiâⁿ khiā ê所在, 300冬前, 漢人走--來, 佔in ê田園, thâi in ê bó͘-kiáⁿ, in逃koh再逃, 到尾--á chiah tī花蓮停khùn--落-來, chit款悲慘ê運命, 有漢姓姓「偕」ê後代teh phah拚, 到最近chiah ta̍uh-ta̍uh-á hông注意--tio̍h.
Chit-chōa góan來chia, 是beh走chhōe 1 ê ta̍k-ê無siáⁿ會注意--tio̍h ê所在----慈林(Chû-nâ)基金會.
「宜蘭, 宜蘭到--a.」Khabang phaāiⁿ--leh行出車頭, 車頭正對面hn̄g-hn̄g hia, kúi-nā粒山重重tha̍h-tha̍h, 真kôan真青翠. 宜蘭chia出大炎日, hām台北溼溼冷冷ê kôaⁿ--人氣味chiám然無kâng, tī chia, 春天ê kha步ná行ná óa.
3冬前第1 piàn來參加慈林基金會辦ê青年營, 2001年mā有來, chit-piàn是青年營ê同窗會.
日頭炎, Gî-chēng hoah beh買帽á, 4-kho͘-liàn-tńg se̍h kui-po͘久chhōe無店頭, tng teh giau疑, Gî-hūi chiah講:「宜蘭taⁿ-á有1間百貨公司, 宜蘭就是súi tī chia, 若beh se̍h百貨公司, 台北chē kah that tó街, nah tio̍h來chia?」講--ê mā tio̍h, 宜蘭就是保持原味, m̄-chiah hông chiah-nī欣賞.
Góan無坐tio̍h basuh, choaⁿ-á cha̍h計程á, 趣味ê ùn-chiàng, ná駛車ná kí chia kí hia報góan知:「Lín kā看, 講he號做góan宜蘭ê縣政府--lah, 有súi--無?」「Ah he是góan宜蘭ê綜合運動公園--lah!」Chiâⁿ做宜蘭人真風神, tī i ê話語kap面容--nih表現出出.
無1 ē久就到慈林基金會--a. Góan先去報到, khǹg mi̍h-kiāⁿ, thèng候活動正式開始. 同窗會雖bóng是辦hō͘老鳥參加--ê, m̄-koh oan-na會tàng chhōa新朋友來, góa招góan政大台文社ê社長Gî-chēng來, 另外, koh有TGB舊底ê成員Gî-hūi.
照éng過ê例, tú開始tio̍h-ài看紹介「慈林基金會」ê錄影帶. 看了koh參觀林--家舊厝hām民主運動館. 影片chit-piàn看是第3 piàn--a, Chit-kái看感觸koh愈深. Hioh-kôaⁿ tú結束, 心情iáu hòng-hòng, 林義雄ê不幸, 特別是228血案, hō͘ góa koh khah警醒, 當初時屠殺台灣人ê chit-tīn勢力, chín iáu teh控制台灣, góa ná看拳頭母ná tēⁿ-ân--來. 決定出業了beh行運動路ê心志koh khah堅定--a.
M̄-koh, hām其他人無kâng--ê是, góa無認為che taⁿ-á是林--家ê tāi-chì. Góa chiok相信, chē-chē台灣人認為ka-tī會tàng做--ê, m̄是beh chò-hóe討公道, 是tāi-chì發生了, bih leh chò-hóe háu, chò-hóe唱〈雨夜花〉, 怨嘆ka-tī nah會chiah可憐. 莫怪lán ná來ná lak-sui!
Lán lóng無beh chhap tāi-chì, taⁿ-á beh等明星英雄kā lán救, m̄-chiah hō͘ hiah-ê人變做英雄, lán m̄知iáⁿ tio̍h肯定ka-tī: 是lán chò-hóe迫國民黨解除戒嚴, 是lán迫國民黨國會全面改選, 是lán迫國民黨hō͘ lán組黨, 獨裁者是驚lán chò-hóe khiā--出-來, m̄是驚hiah-ê精英, m̄是驚民進黨! Lán早就kā參與ê權利放棄--a, m̄-chiah陳水扁bú臭--去, lán kan-taⁿ怨嘆, 若無, 就替in解說. 怨嘆soah, lán m̄是想講koh來beh án-chóaⁿ bú, soah是teh等, 等另外1 ê明星來領導, 來替lán出1口氣? 青春ê性命會堪得等jōa久?
3樓ê民主運動館是舊年成立--ê, 內底展示ê mi̍h-kiāⁿ ùi荷蘭時代一直到2000年ROC總統選舉. Góa teh想: lán ê民主運動nah會kan-taⁿ選舉kap追求自治niâ? 台灣siāng早有組織beh反抗外來政權ê台灣共產黨, 無hông khǹg tī chit內底, 顛倒是士紳階級主張ê「請求自治運動」, hō͘ in當做民主運動teh拜? (無kā外來殖民體制ián hō͘ tó, beh nah有民主?)
看世界ê歷史, 民主ê制度, kám是靠和平民主ê手段爭取--tio̍h-ê? Beh爭取民主就表示統治者是獨裁--ê, 用in ê規則kap in tak, beh nah tak會贏? 法國革命, 美國獨立戰爭......chit-kóa hông o-ló ê民主國家, in ê制度是giâ刀giâ chhèng kā統治者討--來-ê. Bōe-chēng the̍h-tio̍h權就tàn刀tàn chhèng, 嘴--nih hoah講tio̍h尊重無kâng ê聲, soah m̄知iáⁿ講, hiah-ê話是統治者chiah有資格講--ê neh!
續--落-來, 林義雄häm góan座談, i先分析核四ê問題, 強調民主ê重要性, chiah koh聽góan ê想法.
頭起先講話--ê, 是1 ê chín tī台北市議員hia做助理--ê, i講實在m̄知beh án-chóaⁿ替新政府辯護, 感覺新政府立場無堅定, 對支持者真pháiⁿ交帶; 尾--á 1 ê民進黨中央級ê主管mā án-ne講. 聽--起-來無sêng beh解決問題, 是teh『訴苦』. Koh來有人起來報告ka-tī ê狀況, in講:「做ka-tī認為tio̍h--ê就無m̄-tio̍h--a.」若無, 就是真消極:「Chit-má góa無beh想hit-lō hiah hn̄g hiah大ê目標, góa taⁿ-á想講kā手頭ê Case做hō͘好就好--a.」
Góa聽kah真giau疑, chiah-nī無計畫性, koh chiah-nī無志氣, beh nah做會有成果? 談hn̄g ê目標kám無需要? 雖bóng chit-má做bē到, 不jī過, 無組織, 無約束, 無理論, kan-taⁿ做心安--ê, 做hō͘ ka-tī交帶--ê, án-ne kám m̄是另外1款逃避?
Góan社長Gî-chēng表現kah真好, i頭起先就真大pān坐tiàm siāng頭前, óa林義雄hia, koh真自然, 膽頭真chāi. 尾--á, i顛倒提醒ta̍k-ê ài用hām統治者無kâng ê價值觀, chiah有才tiāu反抗, i koh強調講, lán ài ka-tī先有自信, 敢講ka-tī ê母語, 自信chiah thang建立! Che是 i第1 kái tī公開場合用母語講話, 講kah真chán真有pān.
食暗過, kiau ta̍k-ê騎tōng-lián車沿蘭陽溪pò͘岸騎去羅東運動公園, 天頂ê星真kāu, 風lio̍h-á涼涼, 草á味hō͘ góa精神清爽.
Ná騎ná hām 1 ê第3屆ê學員講話, 座談ê時, i提議講民主運動館tio̍h khǹg台文ê簡介. Hām i講話chiah知 i mā是台南gín-á, éng-chūn bat參加南鯤身ê台語文學營, i講台語ê時真古意好tàu-tīn, ná隔壁ê哥--á, hām講北京話ê khùi口完全無kâng.
Tńg--來, 身軀洗了, góa sûi就kā鳳萍討beh看éng過街頭運動ê錄影帶, 無tú好, i講日--時chiah會sái看, ko͘-put-chiong, góa就去2樓看éng-chūn ê黨外雜誌, 特別注意新潮流án-chóaⁿ寫鄭南榕, ná看ná teh想: 是án-chóaⁿ in éng-chūn hiah堅定beh行群眾路線, 尾--á soah kui心nǹg入去選舉?
隔tńg工7點半就beh出門, kāng款beh騎tōng-lián車去chhit-thô. Khatian無thoah, 房間ê窗á ǹg東pêng, hō͘日頭chhiō kah光sih-sih, mā kā góa chhiō cheng-sîn.
Tōng-lián車踏--leh踏--leh, 中ng tām 1間萬善堂hioh喘, góa本chiâⁿ無拜拜ê慣勢, soah tī hia合掌拜3 ē, 嘴--nih念:「Ǹg望好兄弟伯--á, 保庇後代kiáⁿ孫反抗成功, 時到萬善堂就是lán台灣人khiā--起-來ê象徵!」
Siāng尾去到「冬山河」, ta̍k-ê tòa hia hip相開講, 頂kái來是5冬前高中畢業旅行. 5冬前ê m̄-chiâⁿ猴chit-má lio̍h-á khah chiâⁿ樣--a.
食飽tàu, 活動就正式結束--a.
M̄知 i是teh消遣ka-tī iah是講sńg笑, m̄-koh góa真bē爽mā真艱苦, i講話ê態度bē-su teh示威--leh, góan熱phut-phut, 想beh追求公平正義, i soah chit款樣相, che就是góa ê族人? Góa beh奮鬥siáⁿ? 做運動為tio̍h siáⁿ? 為tio̍h無beh付出ê族人開創美麗ê家園?
228 tio̍h記念? Tio̍h悲傷iah是tio̍h變做反抗運動新ê起步? 詹益樺kap鄭南榕ê死是悲情iah是光榮? 就是差tī chia! 會得tháu放hām屈死古井就差tī chia!
到chín, góa chiah真正了解運動m̄是犧牲mā m̄是奉獻; 運動是對ka-tī ê挑戰, 運動是為ka-tī做--ê!
