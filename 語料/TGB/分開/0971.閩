Góa緊接落問:「Hit-kha袋á生kah siáⁿ款?」Góa問kah chiok緊張--ê, 少年媽媽驚--tio̍h, kā妹妹手牽--leh就行tùi電梯去, ná行ná講:「行, 來tńg! Bē-sái烏白講--ê!」
妹妹soah大聲哭--出-來:「Góa無烏白講--lah!」「烏白講」hō͘妹妹感覺媽媽無beh相信--i, 就tī電梯門嘴一直哭, 無beh入--去.
這chūn, 刑事組--ê趕到位, chông--入-來, 看góa khiā tī hia, kā góa hoah, 講tī大橋頭臨檢tio̍h張明志kap江教官駛ê車, 臨檢ê『霹靂小組』chhōa--去ê警察狗phīⁿ-tio̍h後táu怪怪, 想講這pái koh查tio̍h走私毒品--a, 開--開soah kan-taⁿ 1 kha大布袋, 頂頭有血滴ê痕, 對地址chiah知江教官tòa tī 13F-3, chit-má beh來查看有siáⁿ-mih線索--無.
In問góa有beh做伙起--無, góa比少年媽媽, 講in kiáⁿ有看tio̍h張明志kap江教官拖1 kha大布袋坐電梯, 刑事--ê現kā布袋提--出-來, góa拜託少年媽媽ài tàu-saⁿ-kāng, i頭tìm kah chiâⁿ勉強. Góa講beh請i lim咖啡, i chiah khah笑面....
「妹妹, lí kám bat看過這kha袋á? Ài khah斟酌看--o͘!」刑事--ê kek gín-á-khùi kā問.
妹妹講無看--過, góa kā布袋á提起來phīⁿ-phīⁿ看看--leh, 有看tio̍h血tah, koh有血ê臭臊味. Góa叫刑事--ê裝入去布袋做陳清水, koh講就是無té mi̍h-kiāⁿ, 妹妹chiah認bē出--來.
「Hit個khiú布袋ê a伯有替góa chhi̍h電梯!」Góa kā妹妹hām少年媽媽說多謝, 順續招少年媽媽去lim beh補償--i ê咖啡.
Góa tòe刑事--ê piàⁿ去13F-3現場chhōe證據, chhōe kui-po͘ lóng無, 窗á門kap鐵窗mā lóng無bak-tio̍h siáⁿ-mih怪痕, 鐵窗頂ê狗á孔mā鎖ân-ân.
這chūn, 刑事--ê手機á teh kaiⁿ, 鑑識組khà--來講布袋頂ê血是豬血, m̄-koh有khioh-tio̍h 4 ki毛, 2 ki是陳清水ê, 1 ki是張明志ê, koh有 1 ki是江教官--ê, 屍體mā有驗tio̍h車kauh--過-去ê痕, 是跳樓chìn前無jōa久tio̍h--ê.
Góa聽了隨講有證人, koh有證物, 無góa ê tāi-chì--a, 叫in kā gún tau清理好勢, koh ài還góa 1尾魚á, góa khi-mó͘ chiah會giang, 講kah in chin pháiⁿ勢, 一直kā góa hōe失禮, 嘴--nih唸講會趕緊kā破案.
過 1禮拜, góa kap hit個少年媽媽去lim咖啡, 原來hit個妹妹m̄是i ê, 是in朋友ê, 認i做契母chiah會叫i媽媽, 想--tio̍h就來kap i tòa...感覺chiâⁿ歡喜, hit-chūn電視tú-á好teh報新聞, ká-ná有講tio̍h陳清水ê案破案--a, koh lia̍h tio̍h支那人民共和國tī台灣設ê工作站.....
Che lóng無góa ê tāi-chì, 上要緊--ê是ài緊招少年媽媽tàu-tīn食刑事組賠--góa ê hit尾魚á, ǹg望這pái mài koh出tāi-chì--a!
