是ka-tī做得來--ê!
政治鬥爭? He是A扁--á ka-tī做得來--ê!
A扁--á kā國民黨ê追殺定位做政治鬥爭, siōng代先影響--tio̍h-ê是台派團體8/30 ê遊行, 百面ē hông操作做「挺扁」kap「反馬」ê戲齣, 本底「爭主權, 顧腹肚」ê訴求koh ē hông khàm無--去-a.
A扁--á ē hō͘國民黨追殺, 完全是i ka-tī做得來--ê. Mài bē記--得, i chhím當選tō去kap蔣家ê大特務頭王昇ak手; mài bē記--得, i bat講『即使動搖國本拉法葉案也要水落石出』; mài bē記--得, 是siáng 1 pái koh 1 pái hō͘台灣人傷心絕望.
台灣人! Che kám是lán beh ài ê國家? 台灣人! Chit款無是非ê政治, lán beh koh忍受jōa久? 台灣人! Lán若無對政客殘忍, tō是對lán ê kiáⁿ孫殘忍! Lí知--無?
借用1 ê網路朋友講ê話, lí看ē tio̍h góa tī網路頂ê文字, m̄-koh lí看bē tio̍h góa滴tī keyboard ê目屎!
經過chiah chē事件, 台灣人iáu是無法度發展出正直ê品格, án-ne góa kan-taⁿ ē-tàng講, lán確實無資格起造1 ê新國家, 該hông chau-that ê工人, 農民, 漁民, 原住民chiah-ê勞動大眾, mā應該繼續hông chau-that. Lí若連自救ê勇氣to無, 耶和華nah tio̍h派天兵天將來kā lí幫贊--leh?
