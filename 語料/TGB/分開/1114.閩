拚經濟ê土富á
Chit ê拜6 kap禮拜2工加班辦文化資產ê相關活動, sui-bóng其中1工無冷氣, kiōng-beh hip--死joa̍h--死, m̄-koh課程iáu是有chi̍t-kóa收成, kap ta̍k-ê分享.
過去bat參加過kúi pái研討會, lóng有中國ê學者來講中國ê文化資產, 前kúi冬有1 ê學者講tio̍h西湖文化景觀申請世界遺產ê經驗, teh談西湖景觀區ê整理過程--nih, 其實有chiok chē所在是照傳說故事, 小說iah是古早詩詞ê景重做--ê, 其實tō是人工起造ê景, 像白蛇傳ê雷峰塔, khah早hoān-sè真正有1座塔tī hia, mā hoān-sè是照白蛇傳故事做--出-來-ê, hit-tang-chūn tō有人質疑大量人工改造ê景緻kám有符合世界遺產ê場所精神. 杭州西湖有chiok chē天然美景, m̄-koh為tio̍h beh重新起造杭州西湖ê文化景緻, sì-kho͘-liàn-tńg ê khiā-ke, 傳統建築kap地景kui-ê總thiah掉sóa走, 完全失去場所--nih人ê元素, m̄-koh西湖iáu是tī 2011年成功登錄世界遺產名錄.
Hit-chūn hit ê中國學者講kah chiâⁿ iāng, chit pái tú--tio̍h-ê是另外1 ê中國學者, 是推動雲南元陽哈尼梯田申請世界遺產ê其中1 ê學者, i講tio̍h中國目前tī山西大同1 ê仿古早建築計畫ê案例. 山西大同有遼kap金時期ê重要遺址, 目前中國ê做法是全部thiah掉lu平了後, chiah koh根據文獻kap調查資料, 用新ê材料重起, 包括華嚴寺, 善化寺, 古早街á kap城牆, 其實tō是新起ê「古蹟」. Chit ê學者其實真反對án-ne做, i講中國有chiâⁿ chē『文青』去到當地聲援, iah是tiāⁿ-tiāⁿ去當地hip相, 留做記錄, 因為ta̍k pái去lóng減chiok chē mi̍h-kiāⁿ, tī『微博』mā有chiok chē人teh討論chit ê議題,
中國政府ê做法真有可能pìⁿ做台灣「學習」ê案例, 未來若是有人koh借古蹟來「阻擋」建設, lán ê「萬能政府」chiâⁿ有可能ē用chit款步數, tī別位重起仿ê古蹟, 來balance文化kap經濟ê發展.
Chiah 2~3冬ê時間, 中國學者對文化資產ê講法tō有真無kâng ê眼界, hō͘ góa chiâⁿ意外, mā改變ka-tī對中國學者ê態度. 研討會soah, góa koh kap hit ê學者討論tio̍h台灣chit-má真時行去中國拜媽祖iah是關公, m̄-koh文化大革命ê時, hiah-ê神像kap廟寺to lóng拆了了--a, 中國人已經真久ê時間是無拜神像ê無神論. I講, chit-má為tio̍h觀光ê經濟利益, 中國官方chiah ē出面chhōa頭直直起廟寺, thang好吸引觀光客, 像湄洲ê媽祖廟mā是chit kúi冬chiah起--ê, 同時mā破壞當地chiâⁿ chē珍貴ê文化資產.
台灣有1 ê老師分享調查英國領事館(高雄水產試驗所)ê經驗, in比對淡水紅毛城ê領事館規模kap建築結構, 因為高雄水產試驗所tō beh hông thiah掉--a, 在地有人建議ài保留, chiah án-ne來ùi建築材料--nih發現, 高雄水產試驗所m̄是日本時代起--ê, teh比對英國hit-tang-chūn ê文獻chiah發現, 高雄水產試驗所其實tō是當時英國領事館ê辦公廳, chit-má tī山頂ê領事館是hit-tang-chūn ê宿舍, 邊--á koh有1 chōa古道sio-thàng. 建立完整史料建立koh模擬hit當時ê建築格局了後, 高雄市政府kap調查ê單位lóng ǹg望整建ē-tàng回復英國領事館ê舊建築, koh回復領事館辦公廳kap宿舍區sio接ê古道, 甚至連目前擋tio̍h英國領事館(高雄水產試驗所) ê建築——海巡署ê宿舍kap檢查所, lóng ǹg望ē-tàng thiah掉, thang完全回復hit當時領事館kap高雄港ê關係, 完整表現hit-chūn人kap建築koh有地理位置ê關係, 表現出hit-tang-chūn ê歷史文化氣氛, 未來tī英國領事館tō thang好看tio̍h高雄港出出入入ê船á.
想tio̍h kāng款是文化資產, 淡水為tio̍h省短短kúi分鐘ê路程, 堅持beh起ē破壞koh cha̍h tio̍h淡水暮色ê大橋, 高雄soah為tio̍h重現文化資產ê場所精神, 準備thiah掉cha̍h tio̍h光景ê厝宅, toh 1 ê chiah是lán需要--ê? Tio̍h-ài看lán到底àn-sǹg beh留siáⁿ-mih mi̍h-kiāⁿ hō͘後1代人?
原鄉風景chiah是人民心靈永遠ê故鄉, siáⁿ-mih是原鄉風景--leh? 台灣chit-má無論是城市iah鄉鎮, 為tio̍h經濟發展, 各縣市政府lóng拚勢teh bú工程, 拚經濟, 風土消失, 變化kah siuⁿ過頭--a. 上帝賜hō͘ lán ê美景, 頂1代留hō͘ lán ê文化資產, lán chit-má有ê kap後1代thang好看--tio̍h ê mi̍h-kiāⁿ, lóng已經有chiok無kâng--a, lán到底ē-tàng留siáⁿ-mih款ê文化資產來傳承--leh?
Ùi ka-tī聽tio̍h前後2 ê中國學者分享申請世界遺產ê經驗, góa個人認為, 中國已經ùi急beh拚經濟發展ê土富á, 行ǹg ē-tàng kā kha步pàng慢, 翻頭來檢討失去ê mi̍h-kiāⁿ ê價值, 台灣soah tò-péng, 拚命beh pìⁿ做phàⁿ手ê土富á, sì-kè iā chîⁿ, 講好聽是拚經濟, m̄-koh大多數ê「建設」實在是無妥當, 無必要koh大量破壞原鄉光景ê建設.
