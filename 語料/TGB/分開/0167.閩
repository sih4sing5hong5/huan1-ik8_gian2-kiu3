Siáng tio̍h支持調查局?
若óa選舉, 候選人過去烏烏臭臭ê tāi-chì lóng ē hông iah-iah--出-來, chhan像講謝長廷是jiàu-pê-á ê tāi-chì, 延續2008年總統選舉ê戲齣, 最近koh hông sa出來thn̄g. 姚文智替謝長廷póe-hōe講:『調查局是國家機關, 成立目的是肅清貪汙, 逮捕不法分子, 專門做對社會有幫助的事, 這是要支持的啊!』
中華民國佔台灣了後, tō是靠軍統, 中統chiah-ê特務組織kap情報單位掌握台灣人反抗運動ê資料, chiah koh用軍隊鎮壓, 配合政治, 經濟, 教育, 文化, 媒體, 宗教ê長期控制, hō͘台灣社會無機會mā無想beh造反. 特別是白色恐怖, 影響台灣人有hīⁿ無chhùi, sûi人顧性命ê性格. 調查局是外來政權ê情報機關, 主要khang-khòe是打擊消滅台獨運動, 穩固中華民國ê統治基礎, 對台灣人來講, 是ài kiat hō͘ tó ê對象. 姚文智替謝長廷講出hit款話, 清楚表示in tō是外來政權ê走狗, 承認外來政權統治ê合法性, 認賊做父, 合理化ka-tī投降koh投機ê行為.
問題是, 民進黨內無人譴責i講ê話, 台派團體mā無人跳出來批判, nah ē án-ne? 台灣經過1996年李登輝當選總統, 2000年民進黨執政, 2004年陳水扁連任總統了後, chit-kóa優勢階級為tio̍h維護ka-tī ê利益, 叫ta̍k-ê放棄台獨, 追求國家正常化, 自án-ne tiâu tī政黨輪替ê選舉騙術--nih. 民進黨政客, 台派頭人學者, 早tō ká tī壓迫台灣人民ê利益結構--nih, 對in來講, 姚文智講ê話chi̍t-sut-á to無講m̄-tio̍h.
台灣人無影hiah phìⁿ-siùⁿ jiàu-pê-á, 若無, nah ē肯定加入國民黨ê李登輝? Nah ē hiah chē台灣人tǹg票支持馬英九? Nah ē iáu-bōe kā謝長廷phùi chhùi-nōa? 今á日若謝長廷代表民進黨出來選, ta̍k-ê iû-gôan全力sio-thīn, bē記得i bat收過調查局20萬ê tāi-chì.
