有聲ê禁忌
無真相, beh原諒siáⁿ? 無歷史清算, beh án-chóaⁿ和解, 包容?
60冬過--去-a, 外來政權屠殺台灣人ê「228」, ùi禁忌到商品化, ùi無聲無說到10 chhùi 9 kha-chhng, m̄-koh無人beh thuh明解說權iáu la̍k tī壓迫者手頭. Ùi國民黨, 民進黨到台派頭人, ta̍k-ê人sa「228」叫台灣人kap外來政權和解, 承認壓迫體制thang好合理化in今á日地位hām權力ê來源.
2月初kap老母chò-hóe看電視ê時, chūn tio̍h公視ê歷史劇『打拚─台灣人民的歷史』, tú-á好teh講1945年台灣chhím hō͘中華民國統治ê歷史. 看電視teh poaⁿ王添灯質詢專賣局長交接ê時, 70公斤ê糖nah ē無--去, 專賣局長應講hō͘白蟻chia̍h--去, góa看1 ē hiám-á無ùi椅á頂siak--落-來. Góa sûi kā góan老母講是teh追究樟腦, 專賣局長講樟腦hō͘白蟻chia̍h--去m̄-chiah是teh講hàm古.
Góa問góan老母khah早kám bat聽sī大人講過「228」? I講m̄-bat, mā m̄知「228」是siáⁿ. Góa ûn-ûn-á kā講「228」是siáⁿ, 是án-chóaⁿ「228」bē-tàng講, m̄願講. Ùi「228」到接續ê白色恐怖, 電視teh poaⁿ o͘-pe̍h lia̍h人kap chhèng殺ê畫面, góan老母ê面sûi烏--落-來, i講chit-má電視節目khah ē講tio̍h che--a, m̄-koh i piān若看--tio̍h, kui-ê心頭tō chiok艱苦, chiok bòai看--ê, 講soah i choaⁿ-á走去灶kha.
Taⁿ,「228」ē講--chit-a, 關係「228」ê研究hām活動mā ná來ná chē, m̄-koh對kui-ê被壓迫現狀有造chiâⁿ siáⁿ-mih改變? 統治者ùi支那人換做台灣人, 壓迫體制ùi真獨裁轉型做假民主, iáu是無法tō͘ tín動tio̍h外來政權ê統治基礎, 文化霸權(hegemony)無tī人民手頭, 台灣人做牛1世人iáu是ài飼18% 13% ê特權, 生活kāng款hiah艱苦過. Phah拚kui世人, soah kan-taⁿ得tio̍h換另外1批人繼續剝削lán, án-ne, 過去hiah-nī-á疼ê計tì想起來beh chhòng siáⁿ?
Hit工, 應當是góan老母kā góa講「228」是siáⁿ? 白色恐怖是siáⁿ? 國民黨án-chóaⁿ teh統治lán? 民進黨án-chóaⁿ teh利用lán? M̄-koh tī台灣, soah顛倒是gín-á去chhōe冊péng資料chiah thang知iáⁿ過去ê tāi-chì, chiah koh用第3手第kúi-lō手ê歷史資料講hō͘ sī大聽.「228」ē-sái講--a, m̄-koh chhun jōa chē人beh講, 敢講, 講ē chiâu-chn̂g? Iah是koh án-chóaⁿ講, mā bē-tàng kā民族屠殺ê事實, kan-taⁿ革命chiah有清算kap正義ê出路講破?
