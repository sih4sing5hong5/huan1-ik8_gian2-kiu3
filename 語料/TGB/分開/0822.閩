Góa看Cha-bó͘人@Bou-chin
世界ùi有文明kap歷史開始, 人就分做「cha-po͘」kap「cha-bó͘」; 平平是「人」, m̄-koh cha-bó͘人kap cha-po͘人ê運命soah差真chē. 西方ê女性運動者Simone de Beauvoir tī i ê冊《Le deuxieme sexe》內底, 開頭就講:「Cha-bó͘人m̄是生--落-來就是cha-bó͘人, 是ta̍uh-ta̍uh-á變做cha-bó͘人--ê.」講破自古早以來cha-bó͘人ê形象hām價值hō͘社會體制束縛ê事實. 特別是tī父權權威ê社會, cha-bó͘人是cha-po͘人觀點ē-kha弱勢ê代表, 面對--ê是1種『次等』『附屬』ê地位.
Lán台灣社會mā是1 ê標準父權為主ê社會, ta̍k-kang媒體講--ê, 學校課本教--ê, 街á頭不時會看--tio̍h-ê, 若斟酌kā注意, 會發現內底有真chē對cha-bó͘人無公平hām phìⁿ-siùⁿ ê所在. 父權社會用cha-po͘人ê權力運作媒體, 用cha-po͘人ê思考建立文化, 表面上看--起-來, lán是真自由koh真民主ê國家, m̄-koh cha-bó͘人ê身體kap主體性tī chia soah無得tio̍h tháu-pàng, mā無受tio̍h尊重.
以生活經驗來講, góa本身真bē kah意聽tio̍h cha-po͘人chhoh-kàn-la̍k-kiāu, m̄管是kúi-ê字, ta̍k-pái若聽--tio̍h, kui-ê人lóng chiâⁿ ngāi-gio̍h, 心內除了無爽快, mā有siūⁿ-khì ê情緒. M̄知cha-po͘人是án-chóaⁿ一定ài用chit款語詞來表示in ê心情? 用侮辱女性ê語詞來消tháu ka-tī ê情緒kám有khah好? 語言ê使用往往牽涉tio̍h權力ê運作, cha-po͘人tī生活層面無意識mā慣勢講ê話, in用ê詞, 已經展現出in kap chit-ê社會對cha-bó͘人ê無尊重.
前1-chām-á, góa讀tio̍h是作家mā是女權運動者ê江文瑜寫ê詩『女人‧三字經‧行動短劇』(收tī詩集《男人的乳頭》), i kā「三字經」khǹg入去詩內底, koh kā倒péng寫, 諷刺用粗魯話侮辱cha-bó͘人ê男性威權, 徹底『顛覆』女性一再hông壓迫ê角色.
Tī影片《絕代寵妓》內底, mā有真值得探討ê女性議題. Cha-bó͘人tī知識, 權力hām經濟各方面ê限制; cha-bó͘人ê身體自主ah是「情慾獨立」; cha-bó͘人the̍h tio̍h地位kap權力了後, 對cha-pó͘人造chiâⁿ ê不安kap驚惶, 想beh kā排除ê反應; koh有女性『自我救贖』ê部份......lóng是會sái hō͘ cha-po͘人kap cha-bó͘人共同來討論ê問題.
女性議題m̄-tāⁿ是cha-bó͘人ê問題, mā是cha-po͘人ài關心--ê, 因為女性議題雖bóng是ùi女性ê角度出發, beh為女性ê權益來phah拚, m̄-koh beh追求ê精神, 是cha-po͘人kap cha-bó͘人真正ê平等, 互相尊重kap bòai hō͘社會體制扭曲ê本質. Che mā是台灣beh chiâⁿ做注重人權, 尊重兩性ê國家, siōng kài重要ê問題.
