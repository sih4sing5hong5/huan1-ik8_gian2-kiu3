Tiāⁿ-tiāⁿ若想tio̍h chit-ê社會欠缺是非kap希望, 心肝頭tō ē chiâⁿ bē爽, m̄-koh ut-chut怨嘆有siáⁿ lō͘-ēng--leh? Beh有是非, tio̍h-ài先問ka-tī, tī生活--nih, tī khang-khòe場, ka-tī認定ê是非hām原則, kám做ē到?
回想tī khang-khòe場, tī管理kap被管理chit款無對等ê關係--nih, 若hông交帶ê事工kap ka-tī信念有衝突ê時, kám敢真明確表示意見hām態度? 若無堅持iah是無表示, 為tio̍h職務ê立場去執行ê時, 心境是無奈? 是吞忍? 是nńg-chiáⁿ? 是麻痺? Iah是teh thèng-hāu機會去kā tńg-se̍h?
Tú-tio̍h ài選擇立場ê時, iû-gôan ē tiû-tû, 心肝底考慮--ê是siáⁿ? 考慮利害關係? Khah tiām--leh khah無báng? Mài計較hiah chē m̄是khah好過日? 知影無法tō͘改變tāi-chì ê發展, tō kui-khì tiām-tiām khah mài惹麻煩? Kám ē kā ka-tī ê妥協合理化? Siáⁿ-mih ē-tàng妥協讓步? Siáⁿ-mih bē-tàng?
同事tú-tio̍h不平, iah是teh kā lán講in ê不滿hām委屈ê時, kám正經ē-hiáu聽, 有beh理解人ê想法hām感受, mā去了解問題ê源頭? Kám ē聽了tō準soah, 橫直he kap lán無tī-tāi? 別人ê不平, 人nah kek-tiām-tiām, lán kám tio̍h ke-pô替人出頭? Kám ē-tàng真敏感來觀察tāi-chì ê變化, tī必要ê時chūn表示態度?
Tī khang-khòe場, kám ē為tio̍h beh hō͘人接受kap重視, 來kā立場sóa tín動? Tú-tio̍h有衝突iah是爭論ê時, 對頭家kap頂司用1種方式, 對同事koh用另外1種方式, che是m̄是投機? 是m̄是驚得失--人? 是m̄是siàu想ē-tàng抹壁雙面光, thang得tio̍h koh-khah大ê生存空間? 是m̄是為tio̍h無愛kap人a-ḿ a-peh? Iah是有警醒, 有意識teh chhiâu-chhek khah妥當ê處理方式? 爭取koh-khah合理ê結局?
Tú-tio̍h hùi-khì-tāi, kám ē緊beh póe hō͘ lī, 無愛了khùi力tī hit款有khang無sún ê tāi-chì? 若tì覺tio̍h ka-tī吞忍nńg-chiáⁿ, iah是ká落去倒彈ê情緒, kám敢誠懇面對ka-tī心念ê變化? Iah是當做ka-tī真gâu, m̄願承認ka-tī hit款ê心思?
Tī生活--nih, tī khang-khòe場, 若有夠清醒來觀察ka-tī ê心念變化, tō ē看tio̍h ka-tī ê不足, 敢面對ka-tī ê心念, 承認mā接受ka-tī ê不足, chiah是改變社會ê開始. 若無, ka-tī認為人應該活kah siáⁿ-mih形, ka-tī soah做bē到, án-ne怨嘆有siáⁿ lō͘-ēng?
