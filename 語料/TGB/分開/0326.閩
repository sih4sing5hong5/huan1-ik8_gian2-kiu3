Kiáu間
有1 tīn外地人, 侵門踏戶來到chit-ê庄頭, 佔hia ê地講he是in祖公á pàng hō͘ in--ê, 本底tòa tī chia ê眾人, ài納租飼in chit-phāng土匪兄弟.
久--來, 庄--nih ê人jú來jú tū-lān不滿, lán piàⁿ命choh-sit, 好khang soah in teh báu? Chiah-ê外地人choaⁿ-á開1間kiáu間, hō͘庄--nih ê人入kiáu間去po̍ah, koh chhiàng講, 有châi-tiāu, po̍ah贏tō lín ê.
Tong-kóng in teh做, 庄--nih人siān po̍ah to輸kiáu. 庄--nih有人實在看bē得過, 好chhùi kā tong-kóng苦勸講, 好bái lín mā來chia chiah久--a, ài kā chia看做ka-tī ê所在, m̄-thang kā人thún kah chiah過頭; 有ê kā in ko͘-chiâⁿ講, 平平tiàm tī chit庄頭, 利頭m̄-tō ta̍k-ê公pun, án-ne m̄-chiah有理; 有ê一直吵講, kiàn po̍ah to輸, 百面是tong-kóng有暗步, 規則無公平. 做tong-kóng--ê免講mā無teh kā in信táu.
眾人無in ê法, lō͘尾, 庄--nih ta̍k-ê參詳了, 想講道理講bē通, án-ne lán tio̍h-ài kāng心, ta̍k-ê chîⁿ khêng-khêng chò-hóe, 交hō͘ lán ê頭人kap in piàⁿ大tù--ê, piàⁿ若ē過, kā in ê chîⁿ lóng贏--來, tō換lán ka-tī人做tong-kóng, lán庄tō免koh hō͘ chit-tīn外地土匪chau-that--lo͘h.
隔壁庄--ê看kah心內起愛笑, 想講, chit庄--ê kám是頭殼pha-tái--去, nah bòai kui-khì kā hit間kiáu間khà hō͘ tó, kā hit-tīn土匪á hò͘ hō͘走?
