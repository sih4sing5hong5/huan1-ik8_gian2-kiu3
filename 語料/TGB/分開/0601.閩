朋友大學出業了後tō teh做環保運動, 2年前tńg去故鄉ê社會局做約聘ê社工人員, 暫時tī故鄉khut, 繼續關懷土地頂面ê人情世事.
I接觸ê對象猶原是社會ê弱勢, 邊緣中ê邊緣人----原住民. Hit日, i khà電話hō͘--góa, 聲聽--起-來真ut-chut, i ê個案: 4個姊妹á, 孤兒, tī野地--nih生, tī野地--nih大hàn, 第3--ê靠大姊tī都市做美容, 支持i今年tī故鄉讀高中. 想bē到chiah 15歲ê i, soah有身6個月chiah hō͘ a姊發現, 8--月tō beh生--a, 真無奈去辦休學thèng後gín-á出世, 朋友替i hit ê iáu-bōe 20歲ê a姊tàu chhôan ang嬰á用品kap生產ê tāi-chì.
15歲ê小ma-ma, 孤兒, 原住民ê單親ma-ma, i ê未來ē án-chóaⁿ? Góa kap朋友lóng m̄敢去想, 有tām-po̍h-á悲哀kap感傷, 傷心無話.
Góa beh 7年m̄敢看mā m̄敢聽關係原住民ê議題--a. Chìn前góa tiāⁿ走去都市ê工地iah是山頂ê部落, 我真自然用siōng真誠siōng熱情ê性命去óa近--in, góa mā kāng款得tio̍h in koh khah真誠koh khah無私ê對待, 包括友情甚至是愛情.
M̄-koh悲觀ê我iáu是無法tō͘輕鬆來面對原住民ê困境, góa mā無法tō͘承受hit種kiōng beh喘bē lī ê性命. O͘h! Góa學bē-hiáu hit種樂天kap樂觀; o͘h! Góa拚命逃, 拚命閃, tō hō͘有才tiāu面對--ê去面對, hō͘有法tō͘承受--ê去承受! Góa kan-taⁿ ē-tàng kā in身軀頂人性ê美好kap siōng溫暖ê情緣, 保存tī góa深深ê記tì--nih.
