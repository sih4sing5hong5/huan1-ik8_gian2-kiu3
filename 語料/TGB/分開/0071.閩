毀滅ê改變
台灣庄kha寧靜ê四角頭tiāⁿ-tiāⁿ hō͘ góa chiok kah意, m̄-koh是án-chóaⁿ góa懷念ê所在, 無1 ê是bē改變--ê, kap當初時看--tio̍h-ê kāng款美好? Góa今年chiah 41歲, 是án-chóaⁿ góa人生到taⁿtī台灣留念ê所在lóng一直teh改變? Ah所謂ê改變tō是毀壞, kā一切美好ê事物lóng破壞到hō͘人ê心疼到無想beh koh去回顧ê地步……
Góa kah意chhōa cha-bó͘-kiáⁿ分享góa過去生活--過ê所在, tō ná góan老父ē kā góa講過去故鄉ê光景. M̄-koh góa發現, 老父kā góa講--ê, góa iáu有thang聯想, ah若換góa beh kap cha-bó͘-kiáⁿ分享--ê, soah lóng變kah無kāng款--去.
Ta̍k pái chhōa cha-bó͘-kiáⁿ行入ka-tī gín-á時ê故鄉, 想beh kā i講過去故鄉ê美好, éng-kòe gín-á時洗衫sńg水ê溪流, taⁿsoah hō͘ hùn-khoah ê車路siah kah chhun 1/3 khoah, cha-bó͘-kiáⁿ面對--ê是1條khōng-ku-lí ê水溝á, 所有過去承載ê記tì ná親像mā變kah破碎. Góa無法度進1步koh kap cha-bó͘-kiáⁿ分享目chiu前chit條溪流tī góa做gín-á時ê súi, 因為góa艱苦kah哭bē出--來.
淡水, góa大學4年tòa--過ê小鎮, taⁿmā kui-ê cháu-cheng--去. Chiok驚koh去面對hit款變kah a-a-cha-cha ê城市, chit款驚惶是因為ē有1種chiok強烈ê心疼.
新竹, góa chiah tòa 6冬ê都市, khiā-ke後piah有1條溪流, 灌溉雙pêng邊ê水田, 是góa tī園區外圍chit座科技城ê後花園, 透走boeh暗á順溪流來回散步, 是góa心靈ê安慰. 最近góa發現「惡夢」又koh來--a, koh有1條kap溪流kāng向ê新路beh開通, 路ē切過溪流接到新ê捷運站. Góa知影路若通, 農地變更做商業區, 炒房地產, 續--落-來一切美麗寧靜又koh ē全部毀tiāu--a……. 新竹是cha-bó͘-kiáⁿ gín-á時成長ê所在, chit條溪流又koh ē像góan故鄉ê溪流kāng款行向死亡, cha-bó͘-kiáⁿ甚至無任何機會thang chhōa i ê gín-á看tio̍h chit條khiā-ke後piah陪i大hàn ê溪流.
舊厝, 看tio̍h宜蘭舊厝正對面起2棟價值千萬ê透天厝, 建商買農地起農舍, chiah koh出kôan價賣--出-去, a公chāi-seⁿê時chhiâng-chāi坐tī門口埕看--出-去ê光景, tō án-ne hông擋--起-來. 古早舊厝sì-kho͘-ûi-á是青lèng-lèng ê竹圍á, taⁿsoah hō͘ 1棟1棟ê透天厝kap公寓大樓包tiâu--leh, 一切lóng teh快速變化, 變kah koh-khah害, koh-khah bái.
最近, góa tiāⁿ-tiāⁿ發覺, tī台灣, kiàn-nā發現1 ê所在ê súi kap好, chiah tng beh se̍h-hoan頭niâ, tō發現chitê所在beh koh開始行向變化, 開發, 毀壞ê循環, 連3千公尺ê kôan山, mā走閃bē去.
台灣kám ē-tàng留chi̍t-kóa永遠lóng mài改變ê光景, hō͘後1代有機會行kāng款ê小路, 看kāng款ê溪流, kāng款ê樹林, kāng款ê田野……
