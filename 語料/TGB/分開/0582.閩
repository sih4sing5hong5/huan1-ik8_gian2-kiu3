Cha-bó͘-kiáⁿ ê畢業典禮
Cha-bó͘-kiáⁿ讀台中市和平國小附設幼稚園, 已經tī 2012年6月21順利完成i人生ê頭1 ê教育體制內ê畢業典禮. M̄-koh chit ê畢業典禮soah hō͘ góa氣phut-phut!
畢業典禮ê日子原本訂tī 6月20拜3, hit工soah tú tio̍h風颱延期. Góa 19號拜2接tio̍h學校ê通知單, 頂頭註明『若遇颱風停班停課, 則順延至下一個上班上課日』, hō͘ góa看chi̍t-ē hóe-hoa--去. 本底訂tī上班日, 對góan chit-kóa ài上班ê家長來講, 已經chiâⁿ pháiⁿ chhiâu--a, 無簡單請tio̍h假, taⁿ若tú tio̍h風颱順延1工, beh án-chóaⁿ chiah好? 對學校ê老師, 校長來講, ē-sái理所當然sóa到後1 ê上班上課ê日子, m̄-koh對tio̍h上班ê家長--leh, 是無法度理所當然koh kā公司請假1工--ê.
M̄-koh, che是cha-bó͘-kiáⁿ ê頭1 ê畢業典禮ah! 姑不衷, choaⁿ-á koh kā公司請假. Chit ê時chūn心肝中mā teh祈禱, 拜4 siōng好無tāi-chì, 若無koh來1 ê免上班上課, án-ne畢業典禮m̄-tō koh tio̍h sóa到拜5, 若一直順延--leh? 電視新聞報導, 新北市kap台北市有chi̍t-kóa學校是sóa到25號拜1舉行, thang好hō͘上班ê家長有koh-khah chē空間kap時間去安排請假ê tāi-chì, 顛倒台中市, soah造chiâⁿ家長chiok無利便!
本人tī 6月21拜4去學校參加畢業典禮, 去到學校, 想beh kap蘇校長溝通chit項tāi-chì, 無想tio̍h講蘇校長soah直直àⁿ頭看手機á. Góa kā i請教是siáng kā畢業典禮訂tī 6月20拜3? 校長sì-kè看看--ê了應góa講:「 老師訂--ê, koh有家長.」Góa問i:「Góa是家長, m̄-koh góa無hông問--tio̍h.」校長koh應--góa:「若是學校ta̍k ê活動lóng tio̍h問家長, án-ne學校ê活動m̄-tō lóng免辦--a.」Tī góa kā意見講了, 蘇校長竟然講1句: i無法度接受góa ê態度, koh教示góa講:「畢業典禮mā是學期規畫ê 1 ê活動, lí ē-tàng請假來參加, 表示lí chiok關心gín-á.」Góa koh 1 pái提醒校長, che是「畢業典禮」, kéng tī上班日, 對家長來講, 有影chiok無利便--ê. 校長mā用強烈ê口氣kā góa講:「畢業典禮是學期當中ê 1 ê日子, mā是gín-á學習ê 1 ê日子, 媽媽lí ē-tàng請假來參加, mā表示lí有學習--tio̍h-a.」
Góa chiok不滿--ê, tī家長beh kap校長溝通ê時, 校長àⁿ頭看手機á hit款chhìn-chhái應付ê態度, mā chiâⁿ意外校長無法度理解無thang請假來參加畢業典禮ê家長ê心情.
是, 家長góa學習--tio̍h-a! 學習--tio̍h: 原來學校ê活動是ài以學校ê行政體系為主, 家長kan-taⁿ是配合! 學習--tio̍h: 原來校長講ê學習kan-taⁿ限定tī學期--nih, ah學期期間koh taⁿ-á ē-tàng限定tī拜1到拜5. 學習--tio̍h: 原來家長對學校ê任何活動, 任何通知lóng ài全力配合, bē-sái有第2句話, án-ne chiah是表示góa chiok關心góa ê gín-á. 學習--tio̍h: 原來學校ê存在是為tio̍h教師, m̄是學生; 學校ê主角是教職員, m̄是學生. 學習--tio̍h: 原來kap校長講話ài態度謙卑有禮貌, ài像中國人hit套『君君臣臣父父子子』, 若無ē hông tì帽á講是態度無好. 學習--tio̍h: chiok chē chiok chē原來, 原來lóng是góa ka-tī想--ê, 台灣有自由民主ê社會, 少年有piàⁿ頭ê校長, 無應該tò͘ tio̍h siuⁿ過頭chē ê官僚文化. Aih! 是góa ê m̄-tio̍h!
班親會要求家長m̄-thang kha̍p-bē-tio̍h tō chhōe媒體, mài kha̍p-bē-tio̍h tō chhōe機關單位陳請. 借問, 若是有良性ê溝通, 有建設性ê回應, siáⁿ人願意thó-chè寶貴ê時間chhōe媒體, chhōe管道申訴--leh?
彰化縣有1間國校á, 校長kā畢業典禮訂tī拜6暗時, koh sóa去室外, 理由是, hit ê校長kā góa講, 畢業典禮是學生ê, 是家長kap學生ê.
