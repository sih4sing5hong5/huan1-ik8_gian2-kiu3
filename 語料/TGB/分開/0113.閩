16歲ê戀愛
2010年12月初10, 世界人權記念日chit工, 有1 ê 16歲ê cha-po͘ gín-á tī pàng-o̍h tńg厝ê路--nih, kā 1 ê kó͘-chui ê 16歲cha-bó͘ gín-á講, góa kah意--lí. Cha-bó͘ gín-á歡喜tìm頭.
Cha-bó͘-kiáⁿ tī電話hit頭, tiû-tû koh pháiⁿ-sè pháiⁿ-sé kā góa講chit ê消息, góa聽了chiok歡喜kā i祝福. Góa kā cha-bó͘-kiáⁿ講, lín媽媽mā是tī 16歲ê時chūn頭1 pái戀愛, 接受1 ê cha-po͘ gín-á ê追求, 所以góa chiok ē-tàng理解lí ê感受, góa mā chiok替lí歡喜--ê.
Tng góa kā chit ê消息講hō͘ góan ang知ê時, góan ang chiâⁿ無歡喜. Góa無法度理解i無歡喜ê心情, m̄-koh i無歡喜ê態度tháu開góa chiok chē冬前ê giâu疑, góa大概了解是án-chóaⁿ當年老父接tio̍h cha-po͘ gín-á khà來beh chhōe góa ê電話時, ē對電話大聲chhò-kàn-kiāu, koh kā電話掛掉. Góa想, góan ang ê反應phēng當年老父好chiok chē--a. M̄-koh, in到底是teh無歡喜siáⁿ-hòe? In感受--tio̍h-ê是cha-bó͘-kiáⁿ ê反背?
前kúi工, cha-bó͘-kiáⁿ kā góa講, in約好beh tī日本新年假期期間去看『流星雨』. Góan ang講無安全. 無安全ê來源, 1 ê是16歲ê cha-po͘ gín-á, 1 ê是半暝出入ê不良份子. Góa kap cha-bó͘-kiáⁿ tī i beh去日本chìn前tō有性ê約束, 所以第1 ê理由無存在. 針對第2 ê理由, góa問cha-bó͘-kiáⁿ, kám ē-tàng理解góan做父母ê煩惱? I講ē-tàng理解. Góa要求i kap cha-po͘ gín-á參詳, ǹg望in ē-sái chhōe tio̍h hō͘ góan bē操煩, in koh有thang sńg kah歡喜ê方法. Góan ang想beh強迫in放棄, góa kā i講, che是in ài去思考ê問題, m̄是lán ê問題, lán ài相信in有解決問題ê能力, bē-tàng kā父母ê關愛當做是壓迫in ê理由, kā問題ùi ka-tī身軀頂phāiⁿ.
Tú-chiah cha-bó͘-kiáⁿ講i想beh買1條圍巾, i看kah意2條, 1條青--ê, 1條藍--ê. Cha-bó͘-kiáⁿ叫góa看i chìn前寄hō͘ góa ê cha-po͘ gín-á ê相片, 想看cha-po͘ gín-á ē kah意藍--ê iah是青--ê. Góa講, cha-bó͘-kiáⁿ ah, 配合對方有kah意iah無, che m̄是正確ê想法, góa建議lí kā 2條圍巾lóng圍起來試看māi, 看toh 1色適合ka-tī ê肉色. 無論lí kéng toh 1色, góa相信cha-po͘ gín-á lóng ē kah意lí ê選擇. Cha-bó͘-kiáⁿ講, 原來是án-ne. 講soah góan歡喜結束電話.
Góan ang有tām-po̍h-á哀傷講, cha-bó͘-kiáⁿ離lán jú來jú hn̄g--a. Góa講, lí若拒絕知影拒絕接受, 當然ē離jú hn̄g.
