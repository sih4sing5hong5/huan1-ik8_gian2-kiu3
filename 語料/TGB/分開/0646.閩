Ùi商周雜誌專題報導談起
Tī 862 期 ê 商周, góa 看 tio̍h 有 1 ê 個案長期 teh 追蹤, koh chhōe 吳念真 phah 記錄片, 號做『阿祖的兒子』, 使用類似天下雜誌 ê 角度, 假 iáⁿ 做理性 ê 報導.
對 chit 篇報導, góa 有 chi̍t-kóa 看法: 第 1 是 ùi 階級來看, 第 2 是 ùi 語言來看.
商周 chit ê 統派雜誌, kui 工 lóng teh 談 án-chóaⁿ 去支那 thàn 大 chîⁿ, hiông-hiông o̍at 頭看--1-ē, 做 1 ê 悲憫 ê 動作, che 是 siáⁿ-mih 意思? 商周 kám m̄ 是一向 lóng tī leh 鼓吹精英階級 ê 優越意識?
1 冬 1 táu, 用 kài 大 ê 版面報導 kē 層艱苦人 ê 生活, 根本 tō 是 1 種剝削 ! Chit 種報導, tō 親像中世紀假 iáⁿ beh 買『贖罪券』! Chit 款弱勢者 ê 題材, kan-taⁿ ē-tàng tī 媒體 chhah-hoe-á, m̄-koh 雖 bóng 是 chhah-hoe-á, mā 有一定 ê 效果, 相信 a 祖 kap A 宏真緊 tō ē 得 tio̍h 社會 ê 援助, koh 1 pái 滿足大多數都市精英 ê 優越感. Siáng koh ē 記--ê, 舊年 3--月商周報導 ê『一個台灣, 兩個世界』, the̍h 1 ê 厝--nih 種 ông-lâi ê gín-á, hām『蔣雅淇』ê 貴族孤 kiáⁿ比 phēng?
親像 chit 款 ê 報導, góa 發覺商周雜誌用 chit 種真粗魯 ê 方式, 來談『貧富不均, 城鄉差距』.『貧富不均, 城鄉差距』是結果, 是 án-chóaⁿ ē 有 chiah-ê 問題, 媒體 lóng 無講, 顛倒是用 chit 種含糊 ê 手路 teh 暗示: siáⁿ-mih 是好, siáⁿ-mih 是 bái, siáⁿ-mih 是高尚, siáⁿmih 是粗俗.
Koh 來, tī chit 篇報導點出『隔代撫養』ê 問題. 『隔代撫養』ê 問題一直 lóng 存在, che 是 sī 大人 lóng tio̍h 出外食頭路造 chiâⁿ ê 結果. m̄-koh, góa 無感覺 che 有 siáⁿ-mih m̄ 好 ! 講母語是真自然 ê tāi-chì, 是 án-chóaⁿ 商周 beh 特別強調 A 宏 1 句北京話 lóng 聽無? Kan-taⁿ精英階級 ê gín-á ē 講『字正腔圓』ê 北京語, 開嘴 tō ē-sái 講英語 "We will change the word ! " Che kám 是檢驗全台灣 ê gín-á 唯一 ê 標準?
台灣 ê 媒體 kan-taⁿ 要意女主播 ê lām-sám-tāi, koh 有 ài khai chiâⁿ 百萬栽培, hām 大頭家食飯 ê model. Ah 若 3 tǹg 無 thang 食--ê, iah 是 tī 檳榔 tàⁿ teh 寫功課 ê 學生 gín-á, 一向 hông sa 來做媒體 hām 3 流綜藝節目 ê chhah-hoe-á. Kā 電視關--起-來, lí kám koh 熟 sāi chit ê 社會?
