老人退休beh án-chóaⁿ?
舊年3--月, ma-ma離開食頭路15年ê病院. Iáu ē記得15年前, 失業3年ê ma-ma真無簡單chiah chhōe tio̍h病院餐廳ê khang-khòe, 負責hit ê部門--ê 有5 ê人, 負責病院內底所有醫護人員kap病人ê 3 tǹg; 因為工作性質khah特殊, khang-khòe採輪班制, pun做日班kap小夜班, 無論落雨, 出日頭, hioh-khùn日iah是29暝, 過年, lóng可能ài輪i值班.
印象中, che 10外年來, ta̍k年ê 29暝, ma-ma差不多lóng tiàm tī病院, 總--是kā病院--nih值班醫護人員kap tòa院病人ê暗tǹg chhôan好了後, chiah趕緊chông tńg來厝--nih kap góan食團圓飯.
今年過年, góan真歡喜ma-ma總算ē-tàng留tī厝--nih, kui家伙á tàu-tin7食飯, m̄免tiàm病院值班, m̄-koh ma-ma ê心情ná像有khah沉重. 雖bóng有teh注意報紙人事廣告, 親chiâⁿ朋友mā lóng ē tàu sio報, m̄-koh ùi 3--月hông資遣到taⁿ, lóng 一直chhōe無頭路, 56歲--a, 面對失業, tō算是強制退休--a, 未來, kám是ài靠hāu-seⁿ? I m̄知iáⁿ後半世人ê生活beh án-chóaⁿ, 想tio̍h che, 一向堅強ê ma-ma面--nih全是煩惱kap jiâu痕.
病院chhím頭用業務了chîⁿ做理由, 欠員工薪水, mā開過kúi nā pái員工會議, 答應講beh kā銀行貸款, 來la̍p清所欠ê薪水. M̄-koh, 聽講病院經營者投資錯誤, 病院ê財務已經piàⁿ khang--去-a, 財務危機mā發生kúi nā pái, 拖koh再拖, ài hō͘員工ê薪水猶原發bē出--來, 欠超過半年--a.
Chiâⁿ chē員工為tio̍h生活kap經濟, 已經另外chhōe頭路, m̄-koh對hiah-ê做15~20年, 已經有歲ê煮食工作人員, 特別是婦女來講, 早tō hō͘就業市場排除--去-a, kan-taⁿ ē-tàng 1工拖過1工, 等待奇蹟出現.
奇蹟無可能出現, siōng無奈ê時, 頭家the̍h 5份切結書kap 5張10萬kho͘ ê支票, tī 5 ê中老年婦女面頭前, 半siâⁿ半威脅, 半年無領tio̍h薪水--a, 對chit 5 ê出賣勞動力ê婦女勞動者, 10萬kho͘確實ē hō͘ in真giàn, 隨tō kā hit 5份切結書簽--落-去, 出賣ka-tī, mā出賣10外年ê勞動價值, 勞動者ê尊嚴koh 1 pái據在資方chau-that.
照勞基法規定, 頭家因為了chîⁿ iah是業務sok ân ê時, ē-tàng終止勞動契約, 頭家ài照規定發hō͘勞工資遣費: tī kāng 1 ê頭家ê事業單位食頭路, 每滿1年ài發1個月平均工資ê資遣費. 換1句話講, ma-ma應該ē-tàng領tio̍h差不多15個月薪水ê資遣費, m̄-koh i完全無了解ka-tī ê勞動權益, soah領無到3個月ê資遣費來自動離職.
Góa m̄敢kā i講, i隨ài面對koh khah無情ê現實: 1 ê勞動婦女, 經過kui世人ê勞動付出了後, 老--來無退休金, sī細為tio̍h後1代ê生活to kiōng-beh bē喘khùi--a, i bē chhun手kā sī細討半角銀, án-ń來, 老人退休了後ê生活是beh án-chóaⁿ過?
