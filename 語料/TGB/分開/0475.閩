Nah ē teh批判民進黨？
台灣人反抗國民黨/中華民國, 一直無形成反抗ê價值體系, kan-taⁿ kho̍k-kho̍k tòe tiàm國民黨ê hegemony後piah teh póe bē清, sa無「in ê道德」kap「lán ê道德」有siáⁿ無kâng, 反抗運動soah變做反對運動, 反體制kap台灣獨立變做「再體制化」, 變做teh爭取「中華民國第二共和」, 民進黨ê政治操作kap動員口號, tī chit-ê轉換過程有真重要ê作用.
批判民進黨在來tō m̄是為tio̍h民進黨好, 當然mā m̄是beh好tio̍h國民黨, 顛倒是beh hō͘國民黨kap中華民國tī台灣koh khah緊消失. 批判民進黨是beh總結過去100冬來台灣反抗運動ê經驗, 總結chiah知ùi歷史經驗o̍h教示, 重頭來確認chit-má ê時勢, 條件hām社會力ê變化, chhōe出符合目前情勢ê運動方向.
台灣人運動kho͘-á總--是bē慣勢做chit款總結, 討論kap對話, chiah ē lóng頭尾tàu bē起--來, iah是用現實ê利害關係來做評斷ê標準, 當然拳頭母大khian--ê, 講話tō大聲.
民進黨kā反中華民國/反體制ê力量「再體制化」, 吸收民間ê反抗力量了後, 壟斷解說權, koh排斥台獨運動者, kā問題ê核心se̍h翻頭去鞏固中華民國, mā kā過去óa附黨國ê勢力合理化, án-ne民進黨chiah有thang tam tio̍h體制利益hām資源. Án-ne來看, 台派ē對王金平有期待, tō無siáⁿ-mih thang怪奇--a. 問題是, 台灣beh獨立, beh確保台灣ê主體hām利益, 當然ài消滅國民黨/中華民國, mā ài挑戰黨國外來體制形成ê社會關係kap文化, 歷史, 價值體系, kāóa附黨國teh hiau-pai ê政治經濟既得利益瓦解. Nah ē顛倒頭teh ǹg望國民黨/中華民國在地化, hō͘既得利益在地化合法化--leh?
民進黨, 台派kap獨派chit-má teh sak--ê是中華民國第二共和, tō像李登輝hoah ê本土化路線, 是面對台灣民間反抗力量jú來jú強ê壓力, 為tio̍h國民黨ê生存, 為tio̍h鞏固國民黨ê統治, chiah採取ê策略. Óa附黨國得tio̍h政治經濟利益kap社會文化發言權--ê, 若效忠李登輝tō變成「本土派」, thang繼續suh體制壓制hām剝削人民ê政治地位, 經濟資源kap社會發言權.
是án-chóaⁿ iáu是黨國時代ê權力者kap共犯teh決定lán ê運命? Che kám m̄是蔣經國「革新保台」路線ê延續? 「民主」ê前提, 是lán kā中華民國外來威權統治kiat掉, 起造lán ê政治經濟體制kap民主制度; iah是顛倒頭teh「哀求」外來威權統治ài「民主化」, 承認i已經「在地化」, 接受i是「lán」ê「國家/政府」? 若是後piah chit-ê, tú-tú證明外來威權統治ê中華民國體制iáu-bōe結束, kám m̄是?
民進黨接續李登輝ê路線, 繼續加強黨國時代權力者, óa附者kap既得利益者ê優勢, m̄是kā phut hìⁿ-sak. Ah人民--leh? Kā國民黨khiú--落-來-a, soah iû-gôan是被壓迫者, 參與瓦解威權統治ê過程了後(m̄-koh外來體制轉型, m̄是結束), soah iû-gôan無法tō͘ kā歷史解說權, 文化發言權kap政治參與權sa--tńg-來, 得tio̍h政治分配權ê台派kap黨國體制ê既得利益體系, chò-hóe決定lán未來ê運命, lán iû-gôan tio̍h tiām-tiām吞忍既得利益kā lán chau-that!
批判民進黨, 訴求對象是民間進步ê反抗力量, 是為tio̍h thuh破過去到taⁿ ê反對運動iah是民主運動, m̄-tāⁿ無瓦解黨國體制, koh倒翻頭替黨國體制chhōe合法ê重生管道(轉型). 批判民進黨, 是為tio̍h thuh破lán過去以來採取ê路線kap方向是m̄-tio̍h--ê, 支持民進黨是teh繼續加強, 繼續延續中華民國體制ê統治, kā中華民國合法化!
民進黨是kā台灣「中華民國化」ê政治買辦! 批判民進黨, 是beh kā走chho̍ah--去ê運動khiú--tńg-來, chit ê力量本底是beh挑戰, beh瓦解控制lán 100冬ê外來體制, soah hō͘民進黨kap台派kōaⁿ去鞏固體制.
威權統治轉型了後(無結束), 台派政治, 經濟, 社會頭人sa tio̍h中華民國權力hām利益分配ê參賽權, chiah koh用「愛台灣」做口號來動員支持者, hō͘頭人鞏固koh擴大in tī中華民國體制內底ê勢力kap資源. 目前ê藍綠鬥爭, 是藍綠政治勢力teh延續舊體制ê權力結構, 動員群眾來進行in權力, 資源kap利益重組ê鬥爭. 藍軍大部份支持者是為tio̍h in ê既得利益hām價值teh戰, 綠營支持者雖bóng ē-tàng換tio̍h sió-khóa khah公平ê對待, m̄-koh終其尾iáu是受體制壓迫kap決定ê處境.
Kám無其他ê選擇? Chit-má確實無. Kám講chit-má無其他ê選擇, tio̍h-ài被迫繼續支持民進黨? Iah是, lán ē-tàng chit-má tō來為tio̍h形成新ê選擇做準備?
革命, 瓦解舊體制當然是無法tō͘預先àn-sǹg--ê, m̄-koh「反體制」是明確ê目標, 手段無teh pun「體制內」kap「體制外」. 「反體制」chit-ê前提若明確, 運動ê指揮中心nah ē是進入體制ê民進黨kap台派頭人--leh? 「反體制」ê思想前提若明確, 「體制內改革」kan-taⁿ是ē-tàng運用ê 1種選擇, m̄是優先, koh khah m̄是唯一ê選擇. 「反體制」ê前提若放棄, 入去體制tō是投降.
Lán ài清楚, beh解決台灣ê問題, tio̍h一定ài先革命──瓦解目前ê政治經濟結構. 民進黨用20冬ê代價換tio̍h今á日ê權力kap利益, lán想beh形成新ê力量, 本底tio̍h-ài付出koh khah chē ê khùi力.
先ùi自我革命kap思想革命開始, siōng基本--ê tō是, 先確定lán ê價值標準, tō是khiā tiàm台灣大多數被壓迫者立場ê是非做基礎.
