228 ê兇手是中華民國
Góa一直認為, 228事件hông誤殺ê菁英對góa無任何意義, 若準是誤殺, he tō是刑事案件. 中華民國ùi原底m̄准台灣人談228, 到台灣人phah拚走chhōe追查真相, tī台灣人知iáⁿ真相了後, 中華民國tō kā 228刑事案件化, kan-taⁿ hiah-ê強調當初時mā是忠黨愛國iah是無辜受害ê人, chiah ē-tàng浮--出-來, 接受高官安慰kap補償, chit款手法真成功teh tńg-se̍h台灣人對228 ê認知── 1場誤會ê 228.
其實, 228 ê兇手是中華民國, i一直lóng存在, 連民進黨to kā mo͘h tiâu-tiâu, koh大聲hoah講兇手萬歲, 兇手旗mā iáu tī台灣teh chhia-iāⁿ, 連tī美國ê台灣之光王建民, to有人sa chit枝兇手旗去kā chau-that.
當年感受tio̍h被殖民剝削來反殖民對抗soah不幸戰死--ê, chiah有資格號做「228英魂」, 受台灣人尊敬. Hiah-ê後代chit-má一直講in老pē in a祖是án-chóaⁿ忠黨愛國, 勸台灣人mài反抗soah mā hông thâi--ê, tī góa看是衰尾道人, 衰尾道人ê 228 chiah ē用in sī大ê死, 來teh要求金錢補償, 求官kap hoah beh和解.
228英魂ê 228, 是反殖民ê戰鬥, 是殖民體制中華民國kā in thâi--ê, ài kā中華民國趕出台灣, chiah是對228事件最後ê審判結果.
