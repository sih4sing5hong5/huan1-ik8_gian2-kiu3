和解ê àu戲
Ta̍k 冬 ê 228 到底 teh 記念 siáⁿ ? 228 到底有 siáⁿ-mih 意義?
Kap éng 年 kāng 款, 228 ê chit chūn, 政客 koh teh poaⁿ「和解」ê àu 戲, chiah thang 化解「族群衝突」; 運動 kap 學界頭人 mā 猶原 kā「228」講做是「政策失當」, 是「2 ê 社會 ê 文化 bē ha̍h」, 是「蔣政權威權統治引發 ê 事件」.
In 講--ê chiah--ê ná 像 lóng 解說 ē 通, m̄-koh 無人敢清清楚楚 kā lán 講: 中華民國對台灣是外來「殖民」統治! 雙重匯率, 公職名額 ê 省籍分配, 萬年國會, 軍公教優待......chiah-ê lóng 是民族差別 ê 殖民政策; 本土財團 ê 經濟 kap 剝削特權, 地方派系 ê 生存利益, 分化族群 ê 統治手路 lóng teh 穩固外來體制 ê 基礎; 戒嚴, 228 kap 白色恐怖 koh khah 是外來「殖民」統治必然 ê 鎮壓手段 !
Chit ê「殖民體制」到 taⁿ iáu-bōe 結束, 外來殖民政策 tī 政治, 經濟, 文化, 社會各層面到 taⁿ iáu teh kā lán 統治 ! Lán m̄-bat 結束「外來統治」, 台灣人反國民黨運動 kan-taⁿ 是 beh「民主化」, kan-taⁿ 是 beh「高度自治」──台灣人「統治」台灣人, m̄ 是 beh 清算歷史 ê 不義, thang 起造公平 ê 政治體制, 平等 ê 經濟結構 kap 合理 ê 社會價值 !
民進黨一直無 kā lán 騙, in 1995 年 tō 主張『聯合內閣』, siàu 想 beh kap「外來」國民黨政權分享統治權; koh kap 中國新黨 lim 和解咖啡, beh 得 tio̍h 優勢階級 ê 諒解; 1996 年趕緊 beh 批判「台獨基本教義派」, thang 順利轉型 hō͘「主流」接受......chit-má, 陳水扁 kā lán thuh kah chiâⁿ 清楚--a, 確實是 lán chiah-ê 被統治 ê 台灣人「ka-tī teh 騙ka-tī」!
『扁宋會』ê 10 項共識 kám 有意外?「和解」是落實藍綠精英聯合統治台灣人 ê 事實 niâ ! 『扁宋會』了後, 台派運動 kap 學界頭人雖 bóng 對民進黨大倒彈, m̄-koh in mā 真緊 tō ē 接受民進黨 kap 陳水扁 ê 安 tah, 繼續動員被統治 ê 台灣人來「正名制憲」, kā 不義 ê 體制『就地合法化』, 無脫離統治階級 ê 思考, mā 無瓦解體制霸權 ê 企圖, thang 繼續維持 in ê 地位, 利益 kap 資源.
被統治 ê 台灣人 mā ē「甘願」繼續做奴隸: 奴隸 ē 怨嘆主人, mā ē 不滿現狀, m̄-koh 奴隸 koh khah 崇拜奴才, 期待得 tio̍h 大奴才 ê「關愛」, 升級做小奴才, tàu-tīn khiā tiàm 奴隸 ê 頭殼頂.
