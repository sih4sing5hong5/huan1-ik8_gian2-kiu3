Ùi《部落之音》看族群衝突
1999年9月21, 地牛翻身, 台灣發生百外年來ê大地動, 造成真大ê傷亡, 全景工作室tī第1時間進入災區, 用鏡頭記錄災情koh追蹤日後ê重建狀況. 2004年出版1系列, lóng總6套ê作品. 其中, siāng出名--ê是, 有中華民國總統陳水扁先生強力推薦ê《生命》, 雖然真chē人sio-cheⁿ去看, m̄-koh若chún lí期待ùi記錄片--nih得tio̍h koh-khah chē思考kap反省, 《生命》雖bóng提供「基本」ê關懷, m̄-koh深度明顯無夠. 今á beh hām ta̍k-ê分享--ê是chit ê系列ê另外1齣作品, 李中旺先生ê《部落之音》, 記錄原住民智識份子, tī政治經濟體制因為地動, sió-khóa開出chi̍t-kóa介入空間ê時, tńg去部落組織1 ê『伊甸園』ê過程.
台中縣和平鄉ê雙崎部落, 921大地動了ē-sái講是真悽慘, 921 1禮拜了koh再tú tio̍h風颱. Khah少年輩--ê (tī片--nih號做中生代)主張先搬離開, 等風颱過chiah tńg去重建家園；老輩m̄是án-ne想, in堅持beh守到底, beh hām祖靈共存亡.
中生代ê領導者是sió-khóa有名氣ê原住民作家Walis kap Awu (2人當初時是ang-á-bó͘), 風颱暝chhōa族人撤退到中興營區, 了後族--nih ê牧師慷慨捐土地出來hō͘ ta̍k-ê起『伊甸園』組合厝. Walis是作家mā是國小老師, Awu bat有組織ê經驗, 起組合厝ê經費tō是in寫企劃書募款來--ê.
原本中生代搬--出-去, 已經引起長老無諒解. Chit-má koh用「雙崎部落」名義申請經費, hō͘老人koh-khah不滿. 長老擔任政府機制ē-kha ê重建委員會, 對the̍h bē-tio̍h救災物資, 對外界kan-taⁿ關心組合厝真不滿. 雙方互相pàng-tiau, chhiàng聲, 互相無信任.
雙崎部落是水源保護區, 自來水公司以成本做理由, 無牽線路到hia, 無供應水道水hō͘部落, 水源地供應大眾水源, ka-tī soah無水thang用? 雙崎部落khiā-ke ê生活用水lóng是ka-tī去山--nih chhōe水源, ka-tī接管. 若tú tio̍h風颱iah落雨, tiāⁿ-tiāⁿ chhiâng斷水管, 無tō水質siuⁿ濁, 無法度chia̍h.
真chē救災物資入去組合厝, hō͘部落--nih議論紛紛. 2000年正月初1 chái起, 組合厝ê人發現水管hông切斷. 水kap生活物資ê爭奪, hō͘ ta̍k-ê關係koh-khah bái, 原底ê親族關係產生變化, 演變到尾--á水源管理人吳金寶soah因為分配水源ê問題氣死.
組合厝團隊tī地動後半年成立部落學院, 期待透過開產銷班, 農業班, chhiâu-chhōe出路. M̄-koh外界壓力一直來, soah bú bē落, ta̍k-ê原本對重新調整產業結構, ē-sái tī山--nih ka-tī種ka-tī chia̍h有ǹg望--ê, soah kan-taⁿē-sái到外地做小工.
組合厝khiā-ke原本tō想beh tńg去部落. M̄-koh老人所掌握ê舊村里系統, 組成ê重建委員會, 無納入中生代ê聲. 2000年9月14召開部落會議, 原重建委員會代表吳主任kap khiā-ke起oan-ke, 當場辭主委. 縣政府官員kap地方人士, ài Walis chò-hóe去慰留. Walis真為難來參加chit場慰留大戲, 對中生代來講, 無改選, 無納入中生代聲音ê重建委員會, 是beh án-chóaⁿ聚集民心? 吳主任接受慰留了, tī重建委員會內部會議, Walis koh再建議委員會重新改選, 老人m̄肯, kan-taⁿ願意增加kúi ê名額hō͘中生代.
改革ê機會bē-su等bē-tio̍h--a, ta̍k-ê精神, 身體lóng真thiám, 組合厝ê人無法tō͘ koh keng--落, chi̍t-ê-á chi̍t-ê搬tńg去部落. 部落--nih iáu是長老講話chún-sǹg, 重建宣佈失敗.
雙崎部落因為救災資源分配無公平, 互相生話, 產生衝突, 甚至有1段時間, 無愛來去. Che hō͘ góa想起台灣歷史上ê『分類械鬥』. 10年來, chi̍t開始『械鬥』, 原漢矛盾hông定位做族群衝突, 尾--á連講tio̍h 228, 講tio̍h國家認同, mā hông歸做本質上是「族群衝突」(iah是省籍衝突). M̄-koh詳細kā看, 每1 chân事件ê本質其實無siáⁿ kâng.
『械鬥』ê本質是資源分配不公! 大清帝國統治台灣ê時, 台灣等於無政府狀態, hit-chūn ê政府mā m̄是現代國家ê形式, 無法tō͘有效分配社會資源, m̄-chiah choh田--ê tio̍h靠ka-tī ê khùi力來cheⁿ水源, ùi中國走路到台灣ê難民, 原本tō以同鄉做單位形成墾戶, cheⁿ水源koh chi̍t-kóa生存資源, 若kan-taⁿ看表面, ē kioh是『械鬥』是因為語言, 文化, 原鄉 無kâng造成ê族群問題; 其實是體制問題, 是統治體制失效, 變做「siáng拳頭母大khian, siáng講話tō大聲」ê社會, m̄-chiah hit-chūn tī每1 ê庄頭組宋江陣, 八家將自我防衛.
《部落之音》hō͘ lán koh-khah了解chit ê事實, 資源分配不公ê時, 連kāng族to sio-cheⁿ--a, 更何況是無kāng族! M̄知iáⁿ雙崎部落以後ē án-chóaⁿ發展, m̄-koh ē-sái肯定--ê是,「族」ê概念是人類學家定義--ê, 對in ka-tī來講, 是以部落做單位. 若chún部落因為地動了, 資源分配ê問題分裂做無kāng部落, 時間久--來, chiâⁿ做無kāng「族」, kám講後代解說chit-kóa歷史事件, mā beh kā組合厝kap原部落chit 2 tīn人ê紛爭, 解說做族群衝突?
詳細kā想, 原底kāng 1 ê部落, soah因為信仰ê基督教派無kâng, 尾--á甚至互相無來去, 甚至分裂做另外1 ê部落, mā有可能是因為無kāng教派ê母教會chah--來ê資源無kâng所引起.
所謂ê『械鬥』, 若chún區分ê線是族群(ethnic group), 是因為語言, 文化ê無kâng, án-ne beh án-chóaⁿ說明所謂ê閩客鬥; 漳泉鬥--nih, koh有漳州人聯合無kāng語言文化ê客人, 來phah kāng語言無kāng腔口ê泉州人? Koh再講, 泉, 漳mā是互相phah來phah去? Chit款『械鬥』到日本時代tō無--去-a, 是án-chóaⁿ?
Koh來看清國時代ê反抗, 清國徵召義民(無一定每1 kái lóng是客人)鎮壓暴民. 無去看體制ê機能失效(分配資源iah管理)是造chiâⁿ人民反抗ê主要矛盾點, kā重點khǹg tī義民kap暴民ê相殺, 而且kā被統治階級反抗統治階級解說做族群衝突(台灣本地人VS清國官), 甚至義民kap非義民mā變做族群問題!?
Lán khah意外--ê是2006 ê今á日, 雙崎部落iáu無法tō͘用水道水, 因為民生基本物資來引起紛爭kap衝突, che hām kúi百年前ê台灣sio比koh進步jōa chē? 無效能ê封建型政府kám結束--a? 透過「改革」iah「議會」kám ē-tàng扭轉chit種體質?
另外1 ê值得關注ê問題是, 中生代tī地動了後, 選擇暫時離開chiah tńg去重建, soah hō͘長老講是放棄部落. 中生代接受新式教育, 對祖靈kap部落ê觀念開始轉變, che hō͘ góa想起阿里山Tso ê朋友, a-má beh過身ê時, in chi̍t-ke-hóe tī山kha大hàn, 主張kā a-má送去病院急救, m̄-koh tī山頂大hàn ê叔伯, soah講m̄免, 平靜面對死亡, 認為老人過身只是以另外1種形式陪伴tī山林部落--nih.
記錄片--nih ê中生代in終其尾是beh tńg部落--ê, 若chún in決定無beh koh tńg去部落, kám koh ē-sái講是「原住民」? Che牽涉tio̍h án-chóaⁿ看待原住民自治ê問題.
原住民自治, án-ne自治區beh畫tī toh? Kám m̄是山--nih ê部落? Tī山頂無法tō͘ ka-tī種ka-tī chia̍h, tio̍h落來山kha做小工, chit款原住民自治, 除起「好名」以外, koh有siáⁿ-mih實質意義? 經濟bē-tàng獨立, 部落主要經濟來源ê農業產銷通路無thang建立, 有機種choh ê可能性看bē-tio̍h, 長期眼光ê觀光經營oh建立, 留tī部落beh án-chóaⁿ有可能?
1齣記錄片, lán看tio̍h台灣政治經濟結構ê縮影, mā見證百外年來ê歷史腳jiah.
921大地動, 國民黨ê處理無妥當, 引爆人民50冬來ê憤怒, 促進2000年中華民國體制ē-kha ê政黨輪替, 6年後, 民進黨除起本身ê清廉問題外, m̄管tī各方面mā lóng顯示無法tō͘有效運轉chit ê體制. Tī chit ê時chūn, 透過921系列ê記錄片, 重新看kui-ê結構面ê問題, koh來對照今á日民進黨ê處境, 應該對日後人民運動再起有真大幫chān.
