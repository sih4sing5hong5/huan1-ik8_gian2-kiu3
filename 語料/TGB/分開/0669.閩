Pi-thâu-pòe行踏@Bou-chin
Ta̍k kái若去到 1 ê chheⁿ疏ê所在, góa lóng ē想:「M̄知tòa tī chia--ê是án-chóaⁿ樣ê人? In lóng teh想siáⁿ?」想beh了解kap góa tòa tī無kāng所在ê台灣人, in ê生活kap想法. Án-ne ê想法tiāⁿ-tiāⁿ出現tī góa心內.
雲林, 西螺, Pi-thâu-pòe, chiah-ê所在tī今年熱--人chìn前, 對góa來講, lóng是真chheⁿ疏ê地理名詞, kan-taⁿ phó͘-phó͘-á知iáⁿ雲林是農業為主ê縣市, 總--是, chia ê人, chia ê故事, góa lóng無了解.
2004年熱--人, góan來到雲林縣ê Pi-thâu-pòe辦台語生活營, 想beh ùi「社區」kap「產業」ê角度, 來了解在地ê人kap生活.
日頭赤ia̍h-ia̍h ê 6月天, góan tī西螺ê街á路sì-kè看, tī Pi-thâu-pòe社區行踏.
Chia ê人口一直搬徙tùi外去, 留tī chia--ê khah chē是老人kap外籍新娘. Tī有真chē稻á田kap菜園ê Pi-thâu-pòe, in是維持傳統農業siōng重要ê角色. 5工ê行程中, góan有機會thang好行入去菜園, 看第1線ê choh-sit人án-chóaⁿ khau菜洗菜, góan mä實際參與kap chih接, 聽tio̍h in siōng在地ê心聲.
生thòaⁿ tī雲嘉南地區ê農民, 是台灣現此時農業發展ê重心, m̄-koh農業政策ê執行, 無考慮tio̍h choh-sit人實際ê經驗kap需求. 田邊洗èng菜ê a伯大聲hoah出:「讀冊m̄-thang讀去kha-chiap-phiaⁿ!」Siōng基層ê農民kap政策制定者之間, 是離kah hiah-nī-á hn̄g!
農業政策應該以choh-sit人做主體, hō͘貼近土地ê實際參與者, 有權利決定ka-tī生存ê問題.
「社區」ê發展kap營造mā kāng款, 應該kā決定權還hō͘ chit ê社區, hō͘社區自主ê意識tī民間puh-íⁿ, hō͘人民ê心聲有tháu放ê空間, 透過對家園ê整理, 對公共事務ê參與, 用做決定ê經驗來累積ka-tī, 成全ka-tī ê時chūn, mā成全社區.
Tī Pi-thâu-pòe行踏ê期間ē-tàng發覺, 延續過去kap現代性命力, 連繫社區性命共同歷史記tì--ê tō是「故事」ê存在.
「故事」hō͘人kap人感情kîⁿ sio-óa, mā hō͘社區tín動--起-來. 講故事--ê kap聽故事--e, hō͘百外冬ê古厝活--起-來, hō͘田岸邊ê sōaiⁿ-á樹有性命, 歷史ê記tì kap經驗, 透過故事流傳, 歷史ê教示mā透過故事講hō͘ lán知.
有故事ê所在tō有特色, 有故事ê人tō有活力. Tī Pi-thâu-pòe社區聽tio̍h hiah-nī chē故事, mā hō͘ góa想beh tńg去故鄉chhōe ka-tī故鄉ê故事.
Tī Pi-thâu-pòe chit chōa行踏, 看tio̍h真chē有故事ê人, 聽tio̍h真chē基層ê hoah聲, 無論是豆ki皮工場ê印尼新娘, 洗目chiu ê a伯, 田底ê choh-sit人, kám-á店O͘-eng姐--á ê chhì-khak粿, khau hēng菜ê a姨, 洗èng菜ê a公, 坐tī亭á-kha peh phok-á籽ê a-má...... 熱情koh溫純ê人, lóng是chit tè土地siōng súi ê光景, in mā是góa今年熱--人siōng深ê體會.
