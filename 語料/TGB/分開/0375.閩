Lán lóng是jiàu-pê-á
Koh 1月日tō是ROC總統選舉, lán感受bē tio̍h社會面對轉變ê氣氛, mā聽bē tio̍h sio-cheⁿ beh做總統ê候選人, the̍h出siáⁿ-mih款ê希望, 2 pêng kan-taⁿ用人格問題teh sio-thuh; 民進黨kiat講馬英九去美國留學ê時是職業學生, 國民黨立委piak講謝長廷tī戒嚴時期做過調查局ê線民, 出賣hit-chūn ê黨外人士.
10冬前(1998)台北kap高雄市長選舉ê時, tō有調查員piak講謝長廷是jiàu-pê-á, 10冬後àu戲拖棚, koh hiau出來重播.
Tī監獄--nih, 管理監獄--ê會分化犯人, 吸收犯人做線民(jiàu-pê-á), thang監視kap控制其他犯人; 管理者若pàng風聲講某mih人是jiàu-pê-á, hit-kho͘百面hō͘其他人修理.
某mih人kám是jiàu-pê-á, che chi̍t-sut-á to無重要, 惡質--ê是控制jiàu-pê-á ê特務統治, 重要--ê是lán ta̍k-ê lóng是jiàu-pê-á, lán lóng是集體ê共犯!
Kui-ê台灣tō ná 1間大監牢, lán ta̍k-ê hōan-sè lóng ē為tio̍h利益, 為tio̍h生存, iah是為tio̍h mài hông chau-that來pìⁿ做jiàu-pê-á, 統治體制tō是控制hām指揮jiàu-pê-á系統ê烏手, 人kap人互相傷害, 互相出賣ê心態, tō是統治者分化被統治者ê基礎.
Lán自細hàn去學校讀冊, tō hông教做jiàu-pê-á, siáng無聽話, siáng欺負siáng, 若去kā老師報告, hit-ê人tō ài hō͘老師處罰iah修理; 老師án-ne kā lán教, 父母mā án-ne鼓勵lán.
做兵ê時, 若配合長官ê要求, 隨時通報同窗兄弟講--ê做--ê, thang維持長官ê威嚴, hō͘長官ê命令lóng thang執行到底, tō有thang好好á過日子.
出社會chia̍h頭路kám m̄是mā án-ne? Óa-hù頂司, 萬項tāi-chì先chhiâu-chhek頂司ê意思, kā主管講某mih人ê pháiⁿ聽話, 報告某mih人對主管有siáⁿ不滿kap不服, tō有機會踏tiàm別人頭殼頂peh--起-lih.
人kap人互相無信任, bē-hiáu聽人teh講siáⁿ, koh-khah欠缺一體感, kan-taⁿ求ka-tī好, kan-taⁿ知sûi人顧性命, ka-tī頭路若顧ē tiâu, 若有thang thàn-tio̍h利益, 若ē-tàng避免受thún-ta̍h, 若ē-sái hō͘ ka-tī活--落-去, lán lóng ē-sái妥協, hō-lí-hō-sô, 甚至互相kà力, 互相出賣, 來換tio̍h權力者ê保護, 照顧kap提拔; 頂司若phah-kha-chhiùⁿ, lán ē煩惱kah bē chia̍h bē khùn; 有人行m̄知路beh傷害權力者, lán ē走tāi-seng去通知.
結果, lán互相傷殺, 互相損害, m̄-koh控制lán心靈, 分化lán信任ê hiah-ê權力者, soah khiā kôan山看馬á sio-that, chi̍t-sut-á to無損傷, iû-gôan teh享受控制kap統治ê地位.
