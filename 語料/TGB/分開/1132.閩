山頂ê秀琴
Ta̍k禮拜2 kap拜6, 秀琴tō ē駛3點鐘ê山路, kā山頂種ê菜載落來平地市場賣, tō tī goán khiā-ke附近ê市場, 因為tiāⁿ kā i買菜, choaⁿ-á án-ne來se̍k-sāi. I主要賣高山高麗菜, tâm木耳, 香姑, koh有chi̍t-kóa tng tio̍h時ê菜蔬, i賣菜無像平地人hiah-nī gâu計較, kè-siàu mā chiâⁿ a-sá-lih, seng-lí chiâⁿ好, chiok chē人lóng kā i交關kúi-nā冬--a.
Góa lóng等i菜賣kah差不多ê時chiah去chhōe i khai-káng. 秀琴嫁去竹東, in ang mā tī竹東賣i山頂種ê菜. I有歲頭ê Yaba長期替i tī山頂種菜, 秀琴ta̍k禮拜chiūⁿ山chhò菜載菜, in ang lóng m̄ chiūⁿ山, i 1 ê cha-bó͘人tio̍h chiūⁿ山kng菜, 載菜, koh tio̍h落山賣菜, 操kah雙手ê關節lóng腫--起-來, tio̍h注射止疼, 腰mā做kah變形--去, kui身軀酸疼, i講i bē-sái倒, 因為山頂ê親人lóng tio̍h靠i keng--leh.
In ang對chē-chē tāi-chì bē諒解, 對山頂ê親人mā有bē-chió怨chheh, in ang-á-bó͘ sui-bóng tòa tàu-tīn, m̄-koh lóng sûi人過sûi人ê生活. 秀琴bat hō͘ in ang phah--過, ang-á-bó͘關係chiâⁿ bái, i山頂ê親人koh-khah需要i. In大姊倒tī安養院bē tín bē動, i tio̍h la̍p費用, in sun-á有chia̍h毒, 生--落-來ê gín-á koh無châi-tiāu照顧, 秀琴choaⁿ-á kā gín-á chhōa tī身軀邊. Cha-bó͘-gín-á hioh-khùn日mā ē來kā姨婆tàu-saⁿ-kāng, 是chiok bat tāi-chì ê gín-á. 因為人客lóng kioh是i是秀琴ê cha-bó͘-kiáⁿ, 若聽tio̍h叫姨婆, 人客ē hò͘ⁿ-hiân beh問gín-á老母ê tāi-chì, 顛倒hō͘ cha-bó͘-gín-á心內無爽快, 為tio̍h避免chit款情形, i tī人客面頭前lóng叫秀琴「ma-ma」, 私底下chiah叫「姨婆」.
Chit ê cha-bó͘-gín-á kap goán cha-bó͘-kiáⁿ年歲sio-óa, góa tiāⁿ kā cha-bó͘-kiáⁿ ê冊chah去hō͘ i看, hit工招i來goán tau, kéng chi̍t-kóa cha-bó͘-kiáⁿ ê ang-á hō͘ i, i chiâⁿ歡喜mo͘hkui堆tńg--去, 講i chiâⁿ kah意, beh chah tńg去kap in小弟分享.
Góa感覺原住民lóng khah ē-tàng無私來付出, 對家族成員ē互相tàu-saⁿ-kāng, chhiâⁿ-ióng親chiâⁿ ê gín-á是chiok sù-siông ê tāi-chì, 飼a叔, 叔伯ê gín-á, 表姊, 表兄, a姨, a舅ê gín-á, in正經khah無私. 顛倒是平地人, 除去兄弟姊妹無生, pun人飼ê情形, 真hán-tit beh chhiâⁿ-ióng m̄是ka-tī生ê gín-á, 看--來, 平地人ê文化iáu是khah kē-lō͘自私.
Chit月日去拜訪秀琴in山頂ê部落, i koh替góa訂部落親chiâⁿ開ê『民宿』,看ē出--來, in是不止á團結相愛ê大家族á! 部落是in ê根, hō͘ in chiâⁿ做真正ê性命共同體.
