E-po͘, góa tī街á路se̍h ê時, 聽著叮叮噹噹ê Jingal Bells, o̍at頭看著1欉1欉紅--ê綠ê聖誕樹á, 面頂koh有閃閃sih-sih ê彩色電火球á, 若無, 就是銀--ê金ê Star.
Góa hiông-hiông chhoah 1 tiô, che ká-ná是米國New York市區ê X'mas暗暝, ah是tī英國London街頭? Khàu-pē, lóng m̄是, che是台灣ê Taipei City! Kám講ta̍k-ê人lóng變基督徒--a? 若無, nah lóng leh過X'mas?
Lán m̄是基督徒, 過X'mas就無hiah重要. Án-ne講--來, thài有hiah chē人teh siáu這個節日--leh? Kám是電視內底hit-kóa『特賣』『促銷』有ê無ê, 做kah熱phiat-phiat? Kám是冊局, 『飾品店』內底, lóng是chiok「Kawaii」ê『耶誕卡, 娃娃, 吊飾』? Kám是各機關, 學校, 團體舉辦ê X'mas活動, hō͘ lí心ngiau-ngiau? Kám是tī 12--月ê寒--人, 無買 1欉聖誕樹á來厝--nih tàu鬧熱, 就無夠溫暖? Kám是tī X'mas暝, 無kap Lover去食「X'mas大餐」就無Romantic? Kám是冬尾鐘聲響ê hit暝, 若無hi-hi-hoa-hoa ê Party, 就是sông-phiah-phiah, 無夠Fashion?
Góa感覺, lán teh hèng過X'mas, 其實是用錢買--來-ê, m̄-koh che實際上, 是生理人beh趁lán ê錢所設ê局, hō͘ lán kho̍k-kho̍k-á開錢, kioh-sī會tàng買著X'mas kāng款.
莫泊桑bat tī i ê小說內底寫: 12點ê X'mas暗暝, gún做伙行去教堂, 冷風1陣1陣, 街á路暗bong-bong無半個人, gún趕緊行入去內面, ta̍k-ê lóng跪tī塗kha, 雙手ná chhoah ná祈禱, 雖然風透天寒, m̄-koh ta̍k-ê tī X'mas ê歌聲內底, 真心teh祈禱.
