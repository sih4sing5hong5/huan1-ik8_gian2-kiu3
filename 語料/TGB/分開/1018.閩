Tī 1997年ê生活營了後, 營隊ê工作人員有kap學員聯絡--ê真chió, 學員kap工作人員真緊koh轉去ka-kī ê所在, 台語生活營mā變成1 ê hioh-jo̍ah ê Summer camp niâ, che是góa上無ǹg望看--著-ê.
所以tī hit年ê X'mas, góa 有寄X'mas Card hō͘ ta̍k-ê學員, hō͘學員知影, 營隊ê工作人員koh會記--ê tī營隊kap in鬥陣做ê代誌, ta̍k-ê應該lóng有收--著(1999年--ê iáu未寄! 1999年ê學員應該iáu未收--著).
1998年ê時, góa teh想講, kan-taⁿ寄Card mā無法tō͘ hō͘學員kap生活營建立穩定ê關係, 像講, chit-má工作人員teh創siáⁿ, 學員teh無閒siáⁿ, 所有ê人tī無kâng ê所在, m̄-koh會使知影lán lóng是做伙--ê, chiah會想beh設計1份刊物, 來kā ta̍k-ê學員kap工作人員ê phoe lóng會使刊--出-來.
Tú頭á góa做kah真有興趣, m̄-koh 第2期kap第3期lóng無人寫phoe hō͘--góa, 若是寄--出-去ê TGB通訊lóng是 góa寫ê文章mā無講真妥當, chiah kā 3期ê TGB通訊停--起-來, 專心籌備1999年ê營隊.
Teh籌備1999年台語生活營ê時, TGB通訊變成工作人員ê開會記錄, 所有ê籌備事工lóng有記錄tī TGB通訊內底, m̄-koh無寄hō͘學員. 真ka-chài lán營隊出現1 ê上厲害ê編輯"Pasuya", lóng m̄驚TGB通訊會bē赴iah是落溝.
一直到1999年營隊結束, chiah kā TGB通訊正式變做lán生活營ê機關刊物, 內底上主要--ê, 是kā台語生活營ê理想kap beh做ê代誌, 除了營隊期間, tī普通時mā hō͘ ta̍k-ê人會使知影.
Koh有, 就是beh hō͘學員會使練寫tī營隊學著ê台灣羅馬字, 練習用ka-kī ê母語思考, 寫文章. 上重要--ê, 是hō͘參加過營隊ê人lóng會使tī TGB通訊感受著lán是做伙--ê, hō͘堅持講母語, 獨立思考ê人, tī這個社會bē感覺孤單.
Án-ne, 有TGB通訊是m̄是真好? 若是感覺真好, 就緊kā lí ê想法, 用lán台灣ê羅馬字寫--落-來, 寄hō͘營隊工作人員, 營隊ê人lóng會使看著lí ê文章, mā會使知影lí ê想法--o͘!
