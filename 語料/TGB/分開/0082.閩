Chit款社會福利
台灣ê社會福利政策m̄是用來照顧大多數ê台灣人, 是teh keng-thé gōng百姓tio̍h知ka-tī ê奴隸á命, m̄-thang siàu想beh享受siáⁿ-mih社會福利, 乖乖á「飼豬」, 稅金chîⁿ照實la̍p, 做牛生成tio̍h hông pak皮--ê.
7月初1社會救助法新制開始適用, 政府chòaⁿ講修法了後, 社會救助ê審核標準pàng khah lēng, koh ke接受中kē收入戶ê申請, 擴大社會福利照顧對象. Ah實際增加ê社會福利有siáⁿ? Mā kan-taⁿ是補助1半ê健保費, 300外kho͘, 厝內若有讀高中以上ê gín-á, 學雜費ē-sái減la̍p 30%, án-ne niā-niā. Che算siáⁿ-mih款社會福利?
無頭路了後, 健保費mài講, ài koh hông強制la̍p「國民年金」, góa照i ê算法去算看ka-tī kám是所謂ê中kē收入戶, 結果, pháiⁿ-sè, m̄是. 哈哈, góa soah bē記, ka-tī mā是hông pak皮ê台灣gōng牛.
算盤收--起-來, tin~tōng~, 國民年金保費ê siàu單koh來--a, thiah開kā看, oah, 起價--a, 1 siaⁿ tō起52 kho͘! Koh, 照in ê法規定, koh來2冬beh起1 pái--leh.
