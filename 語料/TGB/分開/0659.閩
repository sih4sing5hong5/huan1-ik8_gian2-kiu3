原住民問題ê反省@Gi-lin
最近 kúi 工, 原住民為 tio̍h 呂秀蓮 ê 言論, 一再抗爭, 原住民 ê 問題 tī 台灣 chit ê 所在, tiāⁿ-tiāⁿ 是媒體炒作--出-來-ê, 無, tō 是選舉 ê 爭議話題.
Chit pái tī 台中 ê 台文營, 有機會 hām Paiwan (排灣族) ê A-wu 面對面座談, góa 有真深 ê 感觸.
Tī lán「平地人」hām「原住民」A-wu 交流 ê 過程中, góa hiông-hiông 發覺--tio̍h, 雙方面對對方 ê 了解 chiaⁿ 實太 chió--a, 甚至 ē-tàng 講完全無交 chhap ! Chit 種完全無交 chhap ê 情形, góa 真懷疑 lán chiah-ê 平地人 kám 真正有法 tō͘ 理解原住民 ê 問題? 若 án-ne, 自國民黨到民進黨政府, in 所制定 ê 原住民政策, 提供 ê 補助......kám 正經對原住民有 lō͘ 用?
Góa 發覺原住民問題 pun 做 2 類, 1 ê 是原住民對內 ê 內部矛盾, 1 ê 是原住民 hām「平地人」ê 外部矛盾.
原住民內底 mā 有真 chē óa 附 ROC 體制 ê 頭人, A-wu 講, chiah-ê 人 chiâⁿ chē 以早 mā 是做原住民運動--ê, chiah-ê 人入去 ROC 體制了後, 真知 iáⁿ 原住民 ê 問題 tī toh, m̄-koh in soah 顛倒 teh 操弄原住民 ê 議題.
O̍at 頭來看 lán 平地人 ê 社會, kám m̄ 是 mā kāng 款? Lán ê 頭人入去 ROC 體制了後, mā 是繼續 teh 操弄群眾, in 向壓迫--lán ê 集團 hām 體制妥協, che kap 原住民頭人 ê 狀況 lóng kāng 款.
Chit pái hām A-wu ê 座談內底, góa 感覺平地人對原住民 ê 誤解實在真大, 有人問:「Chit-má 網路真發達, 是 án-chóaⁿ 偏遠山區 ê 原住民無愛用網路來教學?」「是 án-chóaⁿ 原住民 ka-tī lóng『不知上進』, ta̍k 工 lim 酒, koh beh 叫政府 hō͘ 原住民補助?」「是 án-chóaⁿ 原住民 ê gín-á lóng 無 beh 好好 á 讀冊?」.....
原住民後 1 tǹg 飯 lóng m̄ 知 tī toh ê 時, nah 有 hiah chē khùi 力去考慮 tio̍h 文化, 教育, 母語 ê 問題--leh ? Lán 對原住民 ê 不滿 kap 懷疑, chiah-ê 種種 ê 問題 lóng 是 chit ê 體制造 chiâⁿ ê 結果. 想 beh 解決問題, tio̍h-ài 先 chhōe tio̍h 問題 ê 源頭, m̄ 是先談結果.
Tī 對談--nih, 簡單來講, lán m̄ 知 in teh chhòng siáⁿ, in mā m̄ 知 lán teh chhòng siáⁿ. Lán 認為原住民是「援助民」, kui 工 chhú 食 m̄ 討 thàn, kan-taⁿ teh 等待補助. 原住民認為 lán 平地人 kā 所有 ê 資源 lóng 霸佔了了, 社會對 in tō 是無公平, tō 是充滿歧視. 欠缺對話, tō ē 欠缺互相理解, 若欠缺互相 ê 理解, 是 beh koh 講 siáⁿ-mih 族群融合 hām 族群尊重--leh ?
有 1 ê 學員問 A-wu:『你認為原住民運動的願景是什麼?』A-wu 真無奈, kan-taⁿ 笑笑, 有可能是感覺 chit ê 問題真『老套』, mā 真抽象, 真無實際. M̄-koh góa 想, chit ê 問題背後 ê 語詞應該是:「原住民運動到底是 beh chhòng siáⁿ ?」
Kā 類似 ê 問題 the̍h 來問 ka-tī :「台灣人 ê 民族性格 hiah-nī-á nōa, 若 án-ne, 做運動是 beh chhòng siáⁿ ? 是 án-chóaⁿ ài 獨立?」Góa 想, tō 是 lán ê 民族性格太 nōa--leh, tī lán 台灣人 ê 性格內底, 欠缺 chi̍t-kóa 好--ê, 正確 ê mi̍h 件. 是 án-ne, m̄-chiah lán beh 來做運動, tī 運動 ê 過程中, ta̍uh-ta̍uh-á 來建立有原則 kap 主體 ê 價值觀. Chit 種 mi̍h 件是 lán beh 獨立 ê 內涵 kap 品質. 若是欠缺內涵 kap 品質, tō kan-taⁿ 有 1 ê 獨立 ê 名 niâ, chit 款 ê 獨立是無意義--ê.
