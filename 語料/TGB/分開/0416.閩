中華民國化ê台灣意識
台灣人雖bóng tī 2000年用選票hō͘中國國民黨交出執政/行政權, m̄-koh he是體制內部ê「政黨輪替」, m̄是「推翻, 消滅, 瓦解」hit-ê外來體制.
「中華民國」iû-gôan tī--leh, mā iû-gôan teh主導台灣社會ê發展.重點m̄是「中華民國」ê形式kap名號,「中華民國」chit-ê體制60冬來形成ê政治, 經濟, 社會, 文化結構無崩, 連lán ê思考mā lóng無破解「中華民國體制」ê限制.
形式上ê普選iah是執政權轉手, lóng無改變中華民國ê「文化霸權」(hegemony) kap結構, 顛倒繼續teh延續. Tī對抗體制ê過程形成ê台灣人價值體系, mā iáu無脫出中華民國體制ê hegemony, 台灣人運動m̄-bat起造出反抗ê hegemony kap價值體系, 來對抗kap替代舊體制ê霸權洗腦.
像無jōa chìn前beh tiàm南部設『故宮』分院ê爭議, 考慮--ê lóng是發展觀光, 促進地方發展chiah-ê層次, 前提iû-gôan kā hiah-ê mi̍h-kiāⁿ當做是「lán ê」國寶kap歷史傳承. Che m̄是「台灣主體」ê歷史觀.
像teh chèⁿ蔣pē-kiáⁿ ê統治是好是bái, ke̍k-ke是kā蔣pē-kiáⁿ講做是「lán」歷史上ê獨裁者, 前提iû-gôan是「lán ê」前總統, m̄敢thiah明講in tō是「外來統治者」. Che mā m̄是「台灣主體」ê價值觀.
Koh像『一鄉一博物館』, che kám m̄是解說權ê壟斷? 鶯歌做hûi-á ê工作者iáu活跳跳, m̄-koh in ê發言權, soah sóa去tī「博物館」手頭, hō͘「博物館」kā解說權la̍k-tiâu-tiâu. Che mā m̄是「台灣主體」ê價值觀.
Koh親像社區營造, 雖bóng講hō͘真chē所在有chi̍t-kóa改變, m̄-koh實際上行政權iáu是「裁判者」. 地方人民「充分參與, 充分溝通」ê決議, iû-gôan tio̍h交hō͘行政權審查, 行政權m̄免遵照民意來執行. 地方ê民主參與mā真有限, hām行銷通路(菜蟲) ê壟斷mā無法tō͘ lòng破, koh-khah免講beh重組生產體系, iah是o͘-pe̍h tàu講che tō是直接民主, che kan-taⁿ是本底thiāu-á-kha系統擴大運用niâ. Tī真chē所在, 里長kap社區發展協會理事長是無kāng派系輪流teh做, che kám m̄是「以台制台」kap「派系政治」ê步數?
台灣ê社會力iáu hō͘政治力la̍k kah真ân, 社會力ê訴求iû-gôan tio̍hǹg望政治力來裁判. Chit-ê政治力m̄ kan-taⁿ是講政府機關, 是kui-ê政治公職, 官僚kap一直無崩害去ê中華民國體制ê思考模式, 思想kap價值體系.
過去中華民國體制ê既得利益者, 到taⁿ iáu m̄-bat付出代價, mā iáu m̄-bat tī chit-ê社會hō͘人phùi chhùi-nōa, in iû-gôan掌握真優勢ê決定權. 過去中華民國體制ê價值體系, mā iáu-bōe hō͘台灣人péng盤, 台灣人完全遵照hit-ê體系ê規則, 因為體制開放參與thang the̍h tio̍h部份決定權, 解說權kap操作權, án-ne tō kioh是「台灣主體」落實--a. 事實上台派tī chit-ê體制內底ê決定權, iáu是tòe原底體系ê思考kap價值判斷teh行, m̄是正港ùi台灣主體來形成ê civil hegemony.
Ùi siōng表面ê選舉, 中國國民黨得票ê比例, lán tōē-sái真清楚了解chit-ê事實.
過去ê中國國民黨統治是外來, 獨裁, 威權, chit-má若正經是「本土政權」kap「民主體制」, án-ne對過去hit-ê統治有新ê評價kap批判, 應當是chit-má chit-ê社會ê共識kap新ê價值基礎. M̄-koh是án-chóaⁿ hām「評斷蔣pē-kiáⁿ」soah ē pìⁿ做是爭議--leh?
台灣社會新ê價值體系若已經戰贏舊體制, lán是án-chóaⁿ koh tio̍h容忍hiah-ê既得利益集團, 用言論, 結社, 新聞自由來o͘-pe̍h bú--leh? Kám講lán koh tio̍h保障in ê民主kap自由?
Che tú-tú kā lán講: lán根本tō iáu-bōe戰贏舊體系kap舊體制!
