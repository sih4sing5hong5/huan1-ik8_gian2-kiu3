修台灣民族史ê感想@Ui-chi
Chit 學期修「台灣民族史」ê 課了, hō͘ góa 有機會 ke 了解高砂族, mā 了解『大陳』人是 siáng, góa koh khah 清楚講, 雖 bóng lán 是無 kāng 族群--ê, m̄-koh lán kāng 款是 hō͘ 體制 teh 壓迫.
上課 ê 時, 老師 bat 講民族系希望 ta̍k-ê 民族 lóng ē-tàng ka-tī chiâⁿ 做 1 國, che góa mā 贊成, m̄-koh tī che chìn 前應該 kā 歷史做總結, hām 中華民國體制 to 無 kā ián 倒, toh 1 族有才 tiāu 獨立做 1 國?
Lio̍h-á 有結構性概念 ê 人 lóng 知 iáⁿ, 國家機器無可能透過選舉 kā 改變, 法國若換社會黨執政, kan-taⁿ 是資本主義 khah 偏左--kóa niâ, 勞動者無正港 the̍h tio̍h 政權.
Kāng 款 ê 道理, 陳水扁選 tiâu 中華民國總統, 意識型態國家機器 bē án-ne 來轉換, 到 chit-chūn, 軍公教 ê 18% 特權 mā 無才 tiāu kā 取消; beh kā 軍公教 khioh 稅 tio̍h koh 先 kā 加薪水; 國民黨罷佔台灣人民 ê 血汗──黨產, 無法 tō͘ kā 討--tńg-來......che hōan-sè m̄ 是陳水扁 kap 民進黨 ê 責任.
Lán 若 ē-hiáu 反省歷史, tō ē-tàng 了解: 民進黨做--ê, kap 日本時代 ê『御用紳士』林獻堂 sak ê「議會設置請願運動」kāng 款, beh 追求高度自治(tō 是承認外來政權) niâ, 民進黨執政了後, hō͘ chē-chē 社會運動者失志, 想講續--落-來做『單一議題』tō 好, 環保--ê bú 環保, 勞工運動--ê 關心勞工問題 tō 好......soah bē 記得共同 ê 矛盾是 siáⁿ.
講 tio̍h 核四 ê 問題, kám m̄ 是美國 beh kā 落伍 ê 核能機組緊銷--出-去? 是 án-chóaⁿ 中華民國 tio̍h-ài kā 買? 講 tio̍h 勞工 ê 困境, 中華民國(無論 siáng 做總統) taⁿ-á beh 顧大頭家, in beh 三通 tō 緊 hō͘ in 去, kám 有考慮台灣人 ê 失業問題?
修 chit 節課了後, góa koh khah 確定 chiah-ê lóng 是體制 ê 問題, hōan-sè 反應 tī 個別 ê 族群 kap 個別 ê 議題, ē 有無 kâng ê 變化, m̄-koh 問題 ê 總源頭 tō tī hia.
反體制, 起造新 ê 社會是有物質基礎--ê, m̄ 是口號 iah 是情緒, che 是被壓迫者唯一 ê 出路! (對學客 kap 政客來講 tō 無 tiāⁿ-tio̍h--loh)
