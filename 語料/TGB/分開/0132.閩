Chit kúi冬來, 中華民國chit ê外來政權ê走路性格jú來jú免am-khàm, 政客kap財團, 資源搶--leh tō走, pàng土地破相, 人民生活艱苦過, 不時to有kui家伙á做chi̍t-ē自殺ê新聞, 偷the̍h人ê衫á褲chhēng, 搶人ê mi̍h-kiāⁿ用, khioh pùn-sò chia̍h, chiah-ê tāi-chì mā jú lâi jú chia̍p聽講. Kāng chit ê時chūn, lán soah mā看tio̍h官僚政客靠勢壓迫體制, pìⁿ做「股王」「地王」, hó-gia̍h-sànjú差jú大. 弱勢者ē pìⁿ弱勢, 是壓迫體制造chiâⁿ ê結果, in tī政治, 經濟, 社會, 教育, 文化chiah-ê處境lóng輸人thiám-thiám.『家扶兒暴增』, 表示人ê生活pháiⁿ度, m̄-chiah需要接受外界幫贊, m̄-koh「社會ê愛心」無thang á改變in ê被壓迫地位.
台灣社會有chē-chē公益團體teh幫贊sàn-hiong人, 加減改善in ê弱勢處境, tō親像吳敦義講--ê,「che是社會有愛心ê表現」, lán mā看tio̍h jú來jú chē活動gia̍h「公益」ê旗á, ài ta̍k-ê發揮愛心. M̄-koh lán若嚴肅kā看, 公益團體ē-sái講是壓迫體制ê化妝師, 替無公義ê社會khàm 1層「愛心」ê布, 一般人teh「發揮愛心」ê時, chiâⁿ hán leh ē去追究chit-kóa社會現象ê起因, 社會ê愛心koh-khah chē mā jiok bē tio̍h壓迫體制造chiâⁿ sàn-hiong kap死亡ê速度.
吳敦義講chit-lō話, 正正凸顯i台奸ê角色. 面對chia̍h人ê體制, 換1 ê角度看, se̍h 1 ê向行, bē改變任何tāi-chì, 顛倒是pàng壓迫者繼續kā lán chau-that, 社會繼續無公義, 弱勢者koh-khah無thang á péng身.
