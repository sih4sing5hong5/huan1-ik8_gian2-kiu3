Mài koh騙ka-tī!
8月14暗時, lán-lâng 7月半, 陳水扁「律師」開記者會kā台灣人會失禮, 承認tī海外有秘密口座, i bòai koh騙ka-tī, mā bòai koh騙別人--a.
今年tī中華民國立委kap總統選舉, 民進黨sio連續大輸, 陳水扁落任總統chìn前, koh piak出邱義仁事件, 死忠sio-thīn ê支持者ut-chut to iáu-bōe tháu, chit-má陳水扁承認有海外口座, tō ná tùi支持者ê chhùi-phóe大大力koh siàn--落. Kā民進黨hōaⁿ權當做是台灣人「出頭天」ê支持者, 1時間soah雞chhùi變鴨chhùi, bē-su é-káu teh死kiáⁿ, 苦杯一直ǹg腹肚底吞--落.
續--落-來, 台派頭人soah kiàn-siàu tńg siūⁿ氣, 開始sōan陳水扁, koh有人叫陳水扁緊去死死--leh. 過去, 陳水扁政權kiàn-pái若出包, chiah-ê台派頭人soah lóng替陳水扁背書, in講國民黨chau-that台灣人10分, 民進黨chiah kā lán thún 5分, iáu是比國民黨khah進步, 繼續kā支持者ê熱情kōaⁿ去「鞏固領導中心」. Taⁿ in有siáⁿ立場大聲? In beh kàn-kiāu陳水扁chìn前, ka-tī kám免先kā台灣人會失禮?
Hiau-pai無落魄ê久, taⁿ陳水扁lak衰--a, 過去png陳水扁「總統」ê福氣chiah thang la̍k權la̍k勢hiah-ê政客, koh緊kā陳水扁chàm 1 kha; éng-kòe tī陳--家邊--á phô͘-phô͘-tháⁿ-tháⁿ, taⁿ soah sûi切kah離離離,「góa bē koh相信in tau講ê話--a......」龜笑鱉無尾! Chiah-nī現實, chiah-nī無情無義, chiah-nī m̄知kiàn-siàu! Chit種人若koh選ē tiâu, 若koh hō͘ in有thang chhàng-chhiu, án-ne, 台灣社會kám iáu有是非kap kiàn-siàu心?
Lán ē行到今á日chit-ê khám-chām, lóng是ka-tī做得來--ê, taⁿ 7月半鴨á m̄知死, chiah tū-lān siūⁿ氣2工, 台灣人tō開始chòaⁿ出各種理由來am護陳水扁: mài hō͘國民黨設計--去, 海外口座是台獨基金......, tō是m̄敢mā bē-sái承認過去支持民進黨, 死thīn陳水扁是m̄-tio̍h--ê!
Tio̍h tō是tio̍h, m̄-tio̍h tō是m̄-tio̍h! Lán若iáu ǹg望有1工正經ē-tàng有尊嚴, khiā-thêng-thêng, tō mài koh ka-tī騙ka-tī!
