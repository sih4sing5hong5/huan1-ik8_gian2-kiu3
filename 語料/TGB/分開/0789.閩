A母ê心聲@Nga-ki
Iáu會記得2000年hit 1冬, 台灣社會為tio̍h選總統ê tāi-chì鬧熱滾滾, hit當時á góan tau mā án-ne, ta̍k-ê人lóng有ka-tī ê想法, 厝--nih tiāⁿ-tiāⁿ lóng會有真chōe討論.
Hit-chūn, góa tú teh準備考大學, 心情真bái, tú-tio̍h選舉ê tāi-chì火氣就真大, a-pà kap a母lóng是支持A扁--á-ê, góa是無siáⁿ-mih趣味, kan-taⁿ看in teh Crazy. Hit tang-chūn, góa會記得a母sì-kòe khà電話hō͘--人, 叫in tio̍h-ài支持陳水扁. Góa無法tō͘講出hit-chūn a母是有jōa歡喜.
有1工暗時á, góa àn學校tò-tńg--來, tī街á頂看tio̍h陳水扁ê傳單sì-kòe飛, tú-á好góa心情無kài好, tńg到厝--nih就kap a母相罵, 吵kah kui厝邊lóng知iáⁿ, góa kā a母講ài去陳水扁ê競選總部叫in處理, siōng無, mā ài叫in kā傳單khioh hō͘ chheng-khì. 尾--á, a母1-ê人無講siáⁿ就走--出-去-a, chiâⁿ久lóng無看tio̍h i tńg--來, 小弟真煩惱, 緊tòe出去看, chiah知iáⁿ a母1-ê人ta̍uh-ta̍uh-á tī街á khioh傳單.
Chit-má陳水扁當選--a, a母soah無koh khah歡喜, i tī菜市á賣mi̍h-kiāⁿ, seng-lí soah愈來愈bái, m̄-koh猶原m̄-bat聽tio̍h a母leh罵陳水扁, i kan-taⁿ tiām-tiām無beh koh講政治ê tāi-chì, góa想, i應該對新政府koh有1 kóa希望, m̄-koh chit-ê希望m̄知tang時chiah會tàng完成.
