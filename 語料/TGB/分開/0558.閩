「外省人」ê優勢
Hit工tī山頂, lán談tio̍h tī社運iah是藝文kho͘-á, 外省人掌握khah chē優勢ê話題. Tńg--來了後chit kúi工chit ê話題一直tī頭殼內teh ká, tō kā寫--落-來, 整理ka-tī ê思考.
講tio̍h chit-kóa優勢, 過去50冬ê累積, chē-chē「外省」優勢精英kap in ê族群佔太chē人, 事, 地各方面ê資源, 掌握tio̍h優勢, 提供in「出冊」「出聲」「出影」「出名」真有利ê基礎, tō ná像2大報壟斷媒體資源50年, in ê特權累積--起-來ê總總資源, 所得ē-tàng tì蔭in kúi nā代.
文化ê發言權kap解釋權, iáu lak tī chit-kóa「外省優勢精英」手頭, in用筆, 用鏡頭, 用表演, 來teh控制kap型塑台灣ê主流文化價值. Ài koh jōa久, lán chiah有thang kā lán ê文化kap歷史解釋權搶--tńg-來, 起造lán ê主流價值?
Góa真感慨, kám講lán台灣人tō是tòe in bē tio̍h? 其實, 無論是文學iah影像, 台灣人ê作品bē輸hō͘外省優勢精英, bē-sái因為無法tō͘ hō͘主流重視kap注意, tō認為ka-tī比人bē過, iah是認為台灣人ka-tī無出脫. 其實講台灣人欠khah突出, khah顯目ê表現, chiah ē搶輸外省精英, góa認為真大ê因素, 是台灣人輸tī公關ê手腕kap包裝ê資源.
舉出版事業做例, kám有人比『遠景』貢獻koh khah大? M̄-koh有siáng koh ē記得『出版界的小巨人沈志恩』對台灣出版界ê奉獻? 『遠景』倒--a, 『小巨人』mā倒--a, 『爾雅』『遠流』『聯經』『九歌』chiah-ê外省掛出版社是主流, 是bē倒ê出版社, 靠--ê是「優勢」「特權」kap「tì蔭」. 像吳濁流ê《台灣文藝》, 為tio̍h beh維持1份台灣本土ê文學雜誌, án-chóaⁿ咬嘴齒根teh keng, 葉石濤ge ka-tī是『一群文丐』. M̄-koh是án-chóaⁿ《聯合文學》bē倒? 靠--ê是「優勢」!
Koh舉1 ê例──電影《超級大國民》, m̄是無台灣人beh去解釋台灣人ê史觀, 是cheng差tī資源, 公關, 包裝chiah-ê問題, 《超級大國民》放送ê時, ē記得票房真悽慘, 萬仁導演mā走路, nah ē án-ne? 侯孝賢講phah 1齣bak tio̍h 228禁忌ê《悲情城市》, soah出名koh thàn大chîⁿ, 差tī toh? 請問kap侯孝賢ê優勢kám無關係?
Koh來講記錄片《傷痕二二八》, 是鄭文堂為公視phah ê影片, 看ê人應該無chē; 國民黨hoah beh拍228記錄片ê時, 是án-chóaⁿ國民黨變做是真進步? He kan-taⁿ是另外1 pái展現「優勢」ê機會! Tō像外省精英加入當初時ê反對運動iah民進黨, iah是認同建國運動, in tō hông當做khah「偉大」, 代表性khah明顯, lán tio̍h-ài hō͘ in優勢加優勢, hō͘ in得tio̍h koh khah大ê發言權, 來感謝in ê認同? 真悲哀!
Lán kám beh一直án-ne輸面落--去? Beh kā勢面pan--tńg-來, tio̍h-ài勇敢鬥爭!
