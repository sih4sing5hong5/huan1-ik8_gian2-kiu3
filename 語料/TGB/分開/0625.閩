頭家kap管家teh poaⁿ戲
228 前 4 工 ê『扁宋會』, koh 1 pái 證明外來統治政權 iáu-bōe 消滅, 統治頭家 kap 奴才管家手牽手繼續糟蹋台灣人.
Àn 台灣歷史發展 kap 民進黨 ê 性格 kā 看,『陳水扁』ē kap『宋楚瑜』ak 手「和解」, chi̍t-sut-á to 無需要感覺奇怪, ia̍h m̄ 是頭 1 pái 發生--a. Che 是台灣「反對」( m̄ 是反抗) 運動 ê 傳統, ta̍k-ê kám tio̍h chiah 意外?
選舉 ê 時, 管家 sái-lōng 奴隸 tū-lān 頭家, beh 出頭天 tio̍h ǹg 管家 kā 頭家爭取, 所以 ài thīn i 繼續做管家. 選 soah, 管家 hoan 頭 kap 頭家繼續 thún 踏 gōng 奴隸. Toh 1 pái m̄ 是 án-ne ?
Hō͘ 人看 kah 起愛笑--ê 是 hit-kóa 奴才 á-kiáⁿ 假 sian 假 tak 騙講 in 是公平正義 ê 分身. In kám hiah 有氣魄 mài 做中華民國 ê 官? Koh 來 3 冬 kám 免靠民進黨食穿?
管家 kap 統治頭家 hām 美國 a-pa 繼續 poaⁿ「和解安定」ê 戲齣, 奴才 á-kiáⁿ 照常是推動「民主化」ê 分身, àu 戲 koh khah poaⁿ iáu 是 àu 戲.
