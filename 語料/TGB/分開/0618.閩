回應《O͘-tó͘-bái日記》
經過 Gîlîn 大力 koh 強烈推薦, 今 á 日下班了後走去看《革命前夕的摩托車之旅》. Chit 本冊 chiâⁿ 久 chìn 前 tō bat 看--過, chit pái 有電影 ê 加持, 冊商重印 thàn kah beh péng--過. Guevara ê 魔力 thàng 世界, kui sì-kè lóng 全 i ê 商業產品, 無想 beh pìⁿ 做「革命商業化」共犯 ê 關係, 往往對銷路好 ê 冊 iah 電影, 若無身軀邊 ê 朋友推薦, góa 一般 bē 主動去看. 電影看 soah, góa soah 有無 kāng 角度 ê 看法.
Lán 人一生, 有 tang 時 á 是 1 ê chhiàng-suh, tō hō͘ lán ê 性命 tńg 1 ê oat, 行 tùi 無 kāng 向--去, 對 lí góa 來講, kiám-chhái 是 1 本冊, 1 齣電影, 1 句話, iah 是 1 ê 人對 lán ê 影響.. 對 Guevara 來講, 是 23 歲 se̍h 南美洲 hit 1 大 liàn ê 旅行, tī che 過程, i óa 近土地, 接觸群眾, 看 tio̍h 基層人民 ê 生活, chit-kóa 深沉 koh 實際 ê 感受, tī 旅行 beh 結束 ê 時, i kā i ê 朋友講: 有 1 項 tāi-chì 改變--a, 對 che, góa ài khai chiâⁿ 長 ê 時間去思考. 一直到 i hông chhèng 殺 ( 39 歲), i 確實 khai 1 世人 ê 時間 teh 思考 kap 印證 chit ê 轉變.
Tī 價值觀走 cheng koh 變形 ê 台灣社會, tng lán 本底寄望 ê 頭人信用破產, 政客 hông 看破 kha 手, 學術界 ê 權威 mā tng teh pìⁿ 做笑話, ta̍k-ê 人 ná 像 jú 來 jú 行無路, 日子 jú 來 jú pháiⁿ 過, 少年人 chhōe 無出路 ê 時代, kám 有 1 ê chiám 然無 kâng koh 新 ê chhiàng-suh, 提供 hō͘ 少年人 kap lán ê 後 1 代 péng 身 ê 機會?
