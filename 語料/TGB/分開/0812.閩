陳建志, chit-má是綠色公民行動聯盟(綠盟) ê成員. 大學時代參與淡江大學環境生態社創社, 就án-ne 1步1步chiâⁿ做環保運動ê工作者. Ùi大學開始, i就投入環保運動ê事工, 一直kap基層khiā做夥, tiām-tiām teh實踐理念. 訪談過程, i講tio̍h真chē參與ê事件, mā談tio̍h運動本身ài自我挑戰kap調整, chiah有才tiāu繼續chhui-sak進步ê理念, hō͘社會koh khah進步.
續--落-來是訪問ê記錄:
問: Lí是tú-tio̍h siáⁿ-mih機會, chiah開始參與運動--ê?
答: Góa到淡江讀冊ê時, 本底是參加親誠團(服務性社團), chit-ê社團有1-ê慣勢, 參加3屆(1學期算1屆)就算『修成正果』. 到2年á頂學期結束, góa就算參加3屆--a, 有teh想koh來beh chhòng siáⁿ?
Hit-chūn淡江iáu-bōe有學生會, teh負責學生權益--ê koh是活動中心. 活動中心有環保工作室, 2年á後學期(90年10--月) góa就走去參加.
過年ê時góan beh辦「環保週」ê活動, góa負責核電組(lóng總pun 5組). 為tio̍h chit-ê活動, góa走去訪問環保聯盟kap環保運動1-kóa工作者(像林正修, 黃泰山), hit-chūn反核運動氣氛tng熱, mā有環保學生工作隊, 主要teh sì-kè串聯組織學生. Góa就án-ne ta̍uh-ta̍uh-á踏入來環保運動ê kho͘-á.
尾--á活動中心結束, góan環保工作室1-kóa朋友就相招成立環保生態社(1991), 想beh繼續會tàng做kóa tāi-chì.
Góa近視siuⁿ深m̄免做兵, 出業了後就參與台北分會kap「群眾」ê事工, 台北分會kha手不足, góa一直tàu-saⁿ-kāng做訪調ê安排, 到年底, 就liâu--落-去做專職.
問: Lí是án-chóaⁿ會選擇環保運動chit-ê陣地?
答: 91年góa開始kap校園外口ê環保團體chih接, 環保聯盟台北分會(92年9--月正式成立) hit-chūn tng teh籌備, hit年反核遊行了, in辦訪調營隊, 調查台北縣ê環保問題.
Chit-pái活動安排tī淡水河, 大漢溪實際行踏做調查, 看tio̍h溪á邊lóng hō͘ pùn-sò tún kah thái-ko-nōa-lô. Góa心內想講: 台北人nah會hiah粗魯, hiah thái-ko, pùn-sò lóng phiaⁿ入去溪--nih. 尾--á chiah知全台灣lóng án-ne.
Góa tī庄kha大hàn, 對環境ê變化真敏感, 像以早圳溝á lóng會tàng lia̍h魚á, chit-má lóng hông污染. 高中ê時góa有teh ka報, 看真chē報導文學, 了解真chē公害問題, 環保意識就開始teh累積.
大學有機會tú--tio̍h, 就án-ne一直liâu--落-去, mā無特別做選擇ah是tiuⁿ-tû, ná真自然就行--入-來chit-ê kho͘-a. Góa kan-taⁿ想beh做1-kóa對社會有幫助, 對ka-tī mā有意義ê tāi-chì, mā想bē到, au--落到taⁿ都10冬--a.
問: 出業了後lí繼續參與運動事工, 厝--nih kám有反對? Lí án-chóaⁿ面對?
答: Góa是雲林崙背人, 細hàn ê時gín-á oan-ke, góan lóng會罵隔壁庄--ê是「Hō-ló客」, m̄知che是siáⁿ意思, chiok自然就án-ne kā in罵. In當然mā會罵--tńg-來, m̄-koh mā聽無in teh講siáⁿ.
國中出業, beh考聯考chìn前, góa就決定beh留tī雲林讀虎尾高中--a, 因為虎尾高中有來góa讀ê崙背國中宣傳, 希望雲林子弟會tàng留--落-來, góa kap góan pa-pa參詳, i尊重góa ê選擇, m̄-koh iáu是ǹg望góa去嘉義考1-ê好成績, chiah去虎尾高中報到. 尾手, góa無考tio̍h嘉義考區ê第1志願(嘉義高中), m̄-koh iáu是順利tńg去雲林讀虎尾高中.
讀高中ê時, góa thiau-kang beh tòa學校, 想beh拚hō͘人看, bòai hông看衰siâu. 學校離厝雖bóng chiah 10~20分鐘, m̄-koh góa chiâⁿ罕得tńg--去, 有時á 1月日chiah tńg去1-pái, tī學校phah拚讀冊, 閑就phah球, tiāⁿ-tiāⁿ mā phah kui e-po͘, phah到無力, hioh--1-下就koh讀冊.
大學讀國際貿易系, 參與環保社團了後, góa一直真無閑, tiāⁿ-tiāⁿ走外口, m̄是去環保運動團體, 就是去做調查ah是參與運動事工, mā kā議題giú tńg來學校, ǹg望hō͘ koh khah chē人了解環境問題ê重要. Kāng系同學kan-taⁿ知iáⁿ góa無閑chhih-chhah, 系--nih ê活動mā無teh參加, m̄-koh應該sa無góa teh做siáⁿ.
出業了後, 去台北分會tàu-saⁿ-kāng, 尾--á kā工運ê王文賓助選, 選煞, 王文賓無tiâu, koh tńg分會接專職. 厝--nih mā pīn-tōaⁿ念, tiāⁿ-tiāⁿ會tī電視新聞看tio̍h góa, 像反核遊行, 地方抗爭ah是kap政治部門談判.
問: Lí lóng teh無閑siáⁿ-mih事工?
答: Góan接ê Case真chē, 像去測輻射, 參與淡水新市鎮討海人抗爭, Khong-á寮反核四反核遊行, 林口太平村pùn-sò場抗爭, 花蓮反台泥(góa第1-pái坐飛lêng機)......
93年7~10--月參與廢塗工作隊, 調查台北縣市廢塗ê處理. Góan分配去『跟監』載廢塗ê tho͘-lá-kuh, 看in lóng kā塗載去toh位chhia, 有1-pái hō͘運匠發現, i就kā車停tī路邊, 看góan到底想beh chhòng siáⁿ, góan mā m̄知ài繼續行ah是se̍h翻頭làu-phâu. Góa hit-chūn gōng膽gōng膽m̄知驚, 顛倒感覺真刺激.
94年8--月, 北海岸核一廠做核安演習, góa負責串聯地方, 策劃「反疏散演習」. In車經過, góan thiau-kang設計1-kóa狀況, 像chhòng假事故, kā路kui-ê cha̍h--起-來, bòai hō͘核電廠ê車過--去.
問: 淡海新市鎮ê開發chit-ê案例, kám會tàng講看māi?
答: 淡海新市鎮ê事件, 開發商kap國家體制是優勢者, 討海人kap地方抗爭者是弱勢.
Chit-ê開發案真hàm, 本底lóng無人知iáⁿ是teh做siáⁿ工程, 連tòa tī hia ê人都m̄知iáⁿ chit-ê開發計畫. 是工程進行ê時, ó͘ tio̍h『貝塚』kap『遺址』, 淡水ê地方文史工作室去『勘查』, chiah知iáⁿ chia beh hông開發做30萬戶ê住宅區, 來消化大台北地區ê人口壓力.
Chit-ê計畫無實際做地方環境ê調查, mā無招地方加入討論, 開發商kap做環境評詁ê顧問公司利益是一致--ê, 「環境影響評詁」根本是chhìn-chhái寫--ê, 無實際去調查.
像尾--á góa去做訪問調查ê時, 聽hiah-ê人講in hia海岸有咾咕(ló͘-kó͘)石, 1960~70年代koh lia̍h會tio̍h龜pih(綠瓗龜), chiah-ê tī「環境影響評詁」內底完全無寫, kan-taⁿ講hia是一般ê海岸. 官方, 開發商, 學者是互相勾結--ê, kám有teh Care環境kap地方?
問: 抗爭ê過程, 運動工作者重視--ê, 是無應該tī hit-ê所在做chit種開發, 漁民kap在地人要求--ê是生存ê條件, 像漁場會受破害, án-ne互相kám會有矛盾?
答: Tú開始bē, m̄是漁民mā m̄是在地人加入抗爭團體, 特別是政客mā來插花á了後, 訴求方向會一直hoe--去.
開發商koh利用漁會分化抗爭ê群眾. 特別是到尾--á, 聽講政府beh徵收chit-tè地, hō͘淡海新市鎮chit-ê計畫繼續進行. 真chē人hit-chūn走來加入做漁會會員, m̄是漁民--ê soah顛倒佔漁會多數, gia̍h手表決都lóng輸--人, 政客mā來tàu so, 久--來, 本底堅持反對開發案--ê會變無力, 認為khah拚mā拚bē過政客kap開發商, lán--去-a, 有--ê變做teh計較賠償金額chē ah chió, m̄-koh mā無法tō͘避免.
問: 參與運動, 對lí有siáⁿ無kâng ê體驗ah是感價值觀ê衝突?
答: Góa tú接觸運動ê時, 本來是做義工ê心態, 想講加減會tàng替社會做kóa有幫助ê tāi-chì. Lō͘尾變做專職工作者, 了解愈chē, mā會愈要求ka-tī ê專業智識, mā會ke真chē經驗, 成長chiâⁿ大, 朋友mā ke chiok chē--ê, 像kap淡水chit-kóa討海人到taⁿ iáu koh有teh連絡.
Tī che過程中, mā會了解參與運動無hiah簡單, 有真chē事工ài做, beh影響社會, beh改變社會, mā需要投入chiâⁿ大ê khùi力, 1項議題關聯--ê mā m̄是單純ê『面向』, 運動mā是teh挑戰ka-tī, 戰贏chiah有才tiāu來改變chit-ê社會; 運動ê價值, mā是ài反對一切無公平, 像環保運動就bē-tàng kan-taⁿ重視環保問題, 運動ê價值是無界線--ê.
Kap過去比較, 運動ke khah困難, 社會認同kap物質支援愈來愈chió, 接續beh án-chóaⁿ調整, 運動工作者bē-tàng bòai面對chit-ê困境, ài tòe社會調整ka-tī, mā充實ka-tī.
有時á, 我會想: án-ne做--落kám會久長? Ka-tī ê能力kám有欠缺?
Góa會去讀世新大學社會發展研究所, 1方面是beh hō͘ ka-tī hioh睏--1-下, 1方面mā是知iáⁿ ka-tī需要koh學kóa mi̍h-kiāⁿ.
問: 過去社運kap政治結合chiâⁿ bā, m̄-koh過去kap政治ê關係, chit-má顛倒變做牽bán, lí認為ài án-chóaⁿ調整?
答: 過去ta̍k-ê共同目標是一致--ê, 就是反權威, 反國民黨霸權.
政治一直開放了後, 真chē本底做社運--ê mā投入政治khang-khòe, 政客mā會來利用社運, 社運ê資源soah顛倒hông收割--去, 過去真chē抗爭, 像反核, mā lóng加減是teh為民進黨設計, in得tio̍h政治權力kap利益了後, 就無koh重視運動beh訴求ê價值.
反省chiah-ê經驗了後, góa理解--tio̍h, 社會運動kap政治是策略聯盟, 為tio̍h資源kap知名度互相結合, che是需要--ê. M̄-koh社運ài建立ka-tī ê自主性hām獨立性, m̄-thang siuⁿ依賴政客, mā ài維持批判政客ê敏感性, 特別bē-tàng變做teh替政治服務.
過去台灣人一直hō͘無kâng ê政權統治, che過程mā無形成一致ê價值kap認同, 政權來來去去, lán ê標準mā tòe政權轉換teh改變. 運動一定ài挑戰chit-ê現象.
民進黨是無文化ê政黨, 2000年「反罷免遊行」, 綠盟就採取抵制ê立場, tī遊行隊伍經過ê路邊, pun傳單, gia̍h mài-kuh講話, 提醒群眾m̄-thang koh hō͘政客利用, ài kāng款用進步ê要求, 監督陳水扁政權, 雖bóng群眾ê心態beh改變無hiah簡單, m̄-koh社運工作者bē-tàng妥協, 一定ài繼續堅持進步ê要求.
像核電政策, 民進黨iáu-bōe執政chìn前, kám m̄是一直hoah「反核」? Chit-má繼續起核電廠ê理由, kap國民黨有siáⁿ無kâng? 三芝有1-ê外國人, i ka-tī厝--nih用風力發電, 電m̄-tāⁿ有夠用, koh顛倒有chhun, tī外國, 電表是雙向--ê, 會tàng Imput mā會tàng Output, 國家無需要用大規模ê發電廠來提供電, 會tàng用chiâⁿ che替代方式替換, m̄-tāⁿ減chió財政, koh減去污染ê問題. 三芝chit-ê例就真清楚--a, m̄-koh政治部門根本無beh接受, iáu是用傳統ê舊價值teh處理. Lán kám beh繼續容允in án-ne亂bú?
問: 反省chiah-ê經驗, lí認為運動ài有siáⁿ款原則?
答: 第1, ài確定運動kap抗爭ê主體是人民, m̄是智識份子; 第2, 抗爭tú開始, kap抗爭ê主體一定ài溝通好勢, 對群眾ê教育mā ài斟酌, án-ne抗爭ê立場chiah會在, ài堅持無beh談錢; 是為tio̍h生存ê環境, m̄是為tio̍h領賠償chiah出來抗爭--ê; 第3, 組織拓展kap結盟策略ài靈活, 訴求ê方向一定ài一致.
Lán一定ài建立新ê共識: 民間社運力量一定ài有人keng--落-去, 社會beh進步, 一定ài有強ê社會力, bē-tàng koh óa附ah是ǹg望政治; lán mā tio̍h禁止社運變做個人ê跳枋, 利用社運來累積個人ê資源hām利益; 無kâng ê運動團體ài用對話kap討論, 爭取結盟ê機會, 運動ê力量chiah有可能一直增加; 運動ê專業人才ài培養, 資源hām經驗mā ài累積, 挑戰體制ê方向一定bē-tàng改變!
