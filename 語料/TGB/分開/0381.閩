兇手tī toh位
Iáu ē記得chhím搬來淡水ê時, tō bat聽朋友講Kan-tāu橋kha有人用砂石á場做am護, tī thô͘-kha tâi管, 直接kā廢thô͘洗入去淡水河. Koh來若經過hit-tah, góa lóng ē tham頭想beh看hō͘ chim-chiok, m̄-koh砂石á場tī路邊用鐵phiáⁿ圍--起-來, 實在看無siáⁿ óaⁿ-ko. Hiah-nī大ê seng-lí, 烏道, 白道, 民意代表, 地方派系lóng chhap有chiâu-ûn, m̄-chiah淡水河久年來照常teh吞chiah-ê廢thô͘廢水. 知影通報環保局無siáⁿ lō͘-ēng, lō͘尾走去報hō͘環保團體知, 是講hiah-nī大ê利益, 環保團體mā無châi-tiāu處理. 頂月日, 朋友koh提起chit-ê tāi-chì. I講砂石á場iû-gôan kā 1車續接1車載--來ê廢thô͘洗入去淡水河.
Chit款tāi-chì, ká-ná ta̍k-ê lóng有聽--過, mā ká-ná各縣市lóng有. M̄-koh lán khah知--ê, 是淡水河污染, 影響Kan-tāu平野ê種choh, koh有大量ê魚á hiông-hiông做1 ē khiau--去; ah若像環保局查tio̍h tâi管倒廢thô͘廢水ê消息, ká-ná tō khah罕得聽--tio̍h, kan-taⁿ chi̍t半pái-á chiah看ē tio̍h新聞teh報.
是siáⁿ-mih人/公司/集團teh做chit款iáu-siū-tāi? 有toh位ê警察/民意代表chò-hóe teh chhńg chit-tè? 有jōa chē政府官員插股teh báu chiah-ê seng-lí? 污染淡水河ê兇手tī toh位?
台灣歷史, 在來lóng統治者ê歷史, 殖民地ê人民, 土地, 生活kap反抗, bē-su m̄-bat有--過. 民進黨執政了後, 過去ê歷史檔案ta̍uh-ta̍uh-á解禁公佈, 228受難者, 政治犯, 開始有名有姓, 無論政府iah民間, phah-piàⁿ beh kā受難者ê歷史補--起-來. M̄-koh, 兇手tī toh位? 1945年到taⁿ ê政治迫害, 決策者, 執行者, 出賣者, 共犯集團是siáⁿ人? Chiah-ê人chit-má tī toh位? 佔siáⁿ-mih缺? Iáu teh享受siáⁿ-mih特權? Chiah-ê lóng hông khàm tī和解kap包容ê口號ē-kha. 有被害者, nah ē無加害者? Tō ná像淡水河, 是siáⁿ人hō͘ i ùi養飼, 生thòaⁿ ê溪流, pìⁿ-chiâⁿ lah-sap, 無性命ê臭水溝?
