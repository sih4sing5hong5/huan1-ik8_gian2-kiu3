寫hō͘奴隸á kiáⁿ (12)
是án-chóaⁿ保護ka-tī ê家園是hiah-nī-á無奈? 是án-chóaⁿ維護ka-tī ê生存尊嚴是hiah-nī-á心酸?
4月中, lán khiā tī台北總督府頭前「無愛告別東海岸」ê遊行群眾內底, 1 ê koh 1 ê東部海岸部落ê代表, tī台á頂講起官商聯合beh搶in khiā起ê土地, in直直強調保護家園ê決志, jú講jú激動, jú講jú心酸, ná講目屎soah ná滴--落-來......
In是tòa tī台東到花蓮海岸線ê Pangcah, hiah長ê海岸線, in世世代代tòa tī hiah-ê óa近海kîⁿ ê部落, in ê生活kap祭典mā lóng kap海有chiâⁿ深ê關連. Chit kúi冬來, 東海岸kúi-nā ê保留自然狀態ê海岸hō͘官商看chiūⁿ目, 直直beh kā BOT, 起觀光飯店kap遊樂區, chiah-ê部落有ê choaⁿ-á無法度koh óa近海kîⁿ, 有ê hām部落tio̍h-ài thiah厝搬sóa.
Goán bat chhōa lí去--過ê士林王--家, in tī hia khiā起kúi-nā 10冬--a, 有seng-lí人看chiūⁿ hia ê土地beh來都市更新, in無同意, 官方soah kā in強制thiah厝......
Lán chia平地一直休耕, kā種choh趕tùi山邊甚至山頂, 造chiâⁿ山崩thô͘ li̍h. 平地本底ê農地, 政府beh交hō͘財團去kho͘地做工業區兼炒房地產, chi̍t世人tī hia khiā起, kap土地pa̍k chò-hóe ê人soah tio̍h離開ka-tī ê所在, m̄走--ê, teh-beh收成ê稻á, soah hō͘政府ê怪手半暝來lu平......
新店ê溪洲部落kap三峽ê三鶯部落, in自kúi-nā 10冬前tō ùi東部搬sóa來台北討thàn, 成就天龍國ê經濟kap生活品質. Kúi冬前, 為tio̍h財團kap hó-gia̍h人khiā-ke ê光景需要, kiōng-kiōng要求in tio̍h sóa--走, 若無tō beh kā in thiah厝koh送法院......
Tī lán tòa ê chia, 淡海新市鎮一期自10 kúi冬前開發到taⁿ, to證明是m̄-tio̍h mā無應該chhui-sak ê政策--a, taⁿ soah koh開始ngē beh徵收比一期koh-khah大片土地ê淡海二期計畫. 本底tō tòa tī chit-tah ê人, 長久來in khiā ê厝kan-taⁿ ē-tàng hoan, bē-tàng重起, m̄-koh soah允准hō͘企業起大片ê廠房, mā允准hō͘ hó-gia̍h人tī山phiâⁿ起大樓別莊.
Koh來, hiah-ê有權有勢有決定權ê人講, 淡江大橋起好了後, 淡海若koh kā規劃做poa̍h-kiáu專區, 淡海新市鎮房地產大起, koh有淡北道路kap輕便車, 中國客ê觀光seng-lí thàn bē了, 用chîⁿ ká chîⁿ, 後piah牽涉ê利益過頭大--leh! 淡水人ê需要, 在地人ê生活品質kap步調, 文化思考, 自然環境ê保存, 水鳥, 田地, 土地情感, 人文特色, 若bē-tàng pìⁿ做in用chîⁿ ká chîⁿ ê工具, tō lóng ná pùn-sò kāng款.
前無jōa久, 苗栗大埔ê土地徵收爭議, 官方thàn當地人去台北陳情抗議pàng空城ê機會, 出動警察kap怪手, 趕緊kā hiah-ê厝thiah掉, 事後koh beh kā in討thiah厝ê費用. Tī另外1 ê sì-ko͘-liàn-tńg lóng lu pêⁿ ê重劃開發區, chit ê ah-pà落命令kā人ngē thiah厝ê縣長, in已經無人tòa ê厝宅soah大大pān chhāi tī路中ng, 新開ê大路tī hia tō自動se̍h-oat tùi邊--á過. Lō͘尾khí-mo͘-bái ê人sì-kè抗議, beh hoah出心內ê憤怒kap不滿, soah hō͘警察粗魯kā lia̍h-lia̍h--去.
「人lia̍h厝thiah, 雞á鴨á lia̍h kah無半隻.」Hiah-ê權勢者為tio̍h ba̍uh開發ê利頭, jú來jú粗魯, mā jú來jú趕狂, ùi in chhùi--nih pok--出-來ê話, m̄知影in ka-tī kám聽ē落--去? 為tio̍h符合既得利益階級ê需要, 無權無勢--ê tio̍h據在in hoa̍t-lo̍h, che tō是in講ê「公益」?
聽tio̍h in chhàng-chhiu koh hiau-pai不時kā反對in ê人chhiàng聲, góa實在m̄知影lán koh tio̍h án-chóaⁿ對in輕聲細說iah是善意苦勸? In kui心beh kā lán thiah-chia̍h落腹, kui心kan-taⁿ想beh suh lán ê血肉, 來搶tio̍h in強調ê「發展ê利益」, kap in chiah-ê人, lán是beh án-chóaⁿ有法度kā lán ê憤怒ah--落-來, koh好禮á kap in溫和理性講道理?
Lán to iáu無châi-tiāu做lán khiā起chit ê所在ê決定者, lán iû-goân koh hō͘ in「合法」teh chau-that thún-ta̍h, lán若koh用「人權」,「民主」iah是「文明」chiah-ê概念來理解現實, m̄-tāⁿ是kā ka-tī裝siáu--ê niâ, m̄-tāⁿ是kā ka-tī腳手pa̍k死, koh騙ka-tī講:「In tio̍h kā lán當做人án-ne尊重, 若無, tō是in m̄-tio̍h, 是in無照道理行!」
