是án-chóaⁿ beh chhōa gín-á行街頭
台灣人經過228 kap白色恐怖ê嚇驚kap恐嚇, o̍h tio̍h「有hīⁿ無chhùi」,「政治m̄-thang chhap」, 「政治冷感」chiâⁿ做普遍ê現象, che是kā「政治」sok tī選舉ê範圍. 因為án-ne, 台灣ê民主kan-taⁿ選舉投票hit 1工, 台灣人出頭天mā kan-taⁿ hit 1工, m̄-koh民主選舉iû-goân是有限制, hông thai--過ê選擇, tō ná像lán去賣場買mi̍h-kiāⁿ, 照講是自由市場, m̄-koh lán ê選擇soah真有限, 顛倒hō͘大財團控制tiâu--leh.
實際上, lán ê生活tō是政治, 事事項項lóng kap政治有關係. 有gín-á了後, 面對政治, koh-khah無法度走閃. 買菜煮3 tǹg, 菜--nih soah有禁用ê農藥á; beh lim豆奶chia̍h豆腐, 9成是基因改造黃豆做--ê; koh-khah mài講ta̍k工用--tio̍h chia̍h--tio̍h ê塑膠有jōa chē; 去公園chhit-thô, soah有公園管理辦法規定限制gín-á ài án-chóaⁿ sńg; beh chhōa gín-á接觸大自然, 山林海邊soah hō͘政府BOT pìⁿ財團私人用地; 想beh體驗農村生活, 農地soah hông徵收起工業區iah大樓; ǹg望gín-á健康平安大hàn, soah有核電輻射ê威脅; 準lóng mài出門, hiông-hiông有1工soah hông『都更』--去.
Che tō是lán tī政府kap財團交結控制ê生活, mā是lán ê gín-á成長ê環境. 民主m̄是選舉投票niâ, koh-khah重要--ê是, lán ē-tàng決定beh ài siáⁿ-mih款ê生活, ē-tàng拒絕無公義ê政策kap發展, 少數無的確ài服從多數, koh用行動主張人民ê權利. 若beh健康koh有尊嚴ê生活, tio̍h-ài chhap政治!
日本bàng-kah《家》(尾瀨朗)描寫1966年日本政府為tio̍h beh起新東京國際機場(成田機場), 強制徵收千葉縣成田市三里塚kap山武郡芝山町, 引起農民抗爭. Chit ê抗爭一直持續到taⁿ, iáu有boài賣土地ê農民tòa tī hia, 用有機種作. Tī抗爭過程, 庄--nih ê老人, cha-po͘ cha-bó͘, gín-á, lóng組織起來beh保護家園kap土地.
有人認為抗爭是大人ê tāi-chì, gín-á認真讀冊tō好; gín-á無判斷能力, bē-tàng kā gín-á pìⁿ做抗爭ê工具; 利用老人kap gín-á, 是為tio̍h目的不擇手段. Mā有人認為,『我們原本最應該學習的, 應該是社會問題吧, 可是, 學校卻將這個一筆帶過.』『我們不希望自己的孩子, 只會在學校認字, 算數, 學習歷史上的偉人而已! 我們希望能讓他們學習一些與自己切身, 息息相關的重要事物.』
Chit款無kâng ê看法, m̄-nā出現tī三里塚(Sanrizuka), mā tī ta̍k所在ê抗爭運動--nih, 反映--ê是人ê價值kap權利ê差別.
Lán lóng想beh hō͘ gín-á有好ê成長kap學習ê環境, m̄-koh lán無法度斷絕社會大環境對gín-á ê影響, tī別人tau發生ê社會議題, iû-goân ē翻頭影響lán ê生活. 現此時ê社會問題是gín-á未來ài承擔--ê, 若boài後pái hō͘ gín-á怨嘆lán製造問題hō͘ in收soah, kui-khì chit-má tō kap gín-á chò-hóe體驗人生, 關心公共議題, tàu-tīn面對chit ê o͘-ló͘-bo̍k-chê ê社會.
『很多將這世界導向好的發展的人, 都是在迫害及不平等中成長的. 這點在歷史上可以證明. 唯有會在不幸中思考該如何站起來的人, 才能夠體會人間的自由與平等. 在現今的日本中, 哪裡有小孩會因國家做的不對而站出來呢!? 在這裡! 就在這個三野塚! 只有在這邊才看得到!』Ǹg望lán ê gín-á lóng ē-tàng為tio̍h m̄-tio̍h ê tāi-chì khiā--出-來!
