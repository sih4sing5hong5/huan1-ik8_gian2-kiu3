寫hō͘ Molly騎kha踏車環島chìn前ê 1張phoe
“Life is like riding a bicycle. To keep your balance you must keep moving.” by A. Einstein
「生活tō ná像teh騎kha踏車. 為tio̍h beh保持平衡, tio̍h-ài直直ǹg前行.」--A. Einstein
“Life is like riding a bicycle. To keep your balance you must keep moving.” by A. Einstein
頂pái綠島ê米粉聚會, lín 1 ê幹部學長分享chit段話, chit-má lí ài用行動, 親身去體驗chit句話ê意義--a. 續--落-來ê路程, ē有iām-kòng-kòng ê日頭, ē有hiông-hiông來ê 1 chūn西北雨, koh有體力kap意志ê考驗, cha-bó͘-kiáⁿ ah, ma-ma對lí有信心, 相信lí百面有châi-tiāu通過chiah-ê考驗.
7月21 lí tō beh開始2禮拜khah ke ê環島路程--a, 準備ê過程sui-bóng辛苦, m̄-koh lí m̄-bat哀--過, ka-tī kā過去被動ê態度調整--過-來, 真積極參加chit pái課程所有ê活動, lí pìⁿ kah主動koh積極, mā因為lí用心投入, lí發現chit款課程kap chit款ê團隊, 比平常時á上課koh-khah有thang學習, 有koh-khah chē ê刺激, koh-khah chē ê挑戰. Tī準備ê過程, ma-ma發現lí成長chiok chē--ê, 像講透早5:30 kap小隊出去騎kha踏車, lí ē-sái ka-tī準時peh--起-來, 無kā pa-pa ma-ma吵cheng-sîn, kha踏車牽--leh tiām-tiām-á出門, ta̍k項to ka-tī來. Lí正經有夠讚--ê, 已經m̄是ma-ma想--ê hit ê神經大條ê cha-bó͘ gín-á--a.
回想4--月lí參加liâu溪á活動tńg--來了後, pa-pa tō直直鼓勵lí參加jo̍ah--人騎kha踏車環島ê活動, hit-chūn lí lóng是sûi拒絕:「Góa bòai去環島, he真thiám! Góa bòai!」Lí hit句「góa bòai」koh thiau故意hoah kah chiok大聲. Góa tī邊--á看tio̍h lí ê反應, soah án-ne來落軟, kā pa-pa講mài kā lí逼, m̄-koh lín pa-pa chiah m̄ chhap lí反彈ê情緒, i tō是ài lí去參加, bòai hō͘ lí失去參與chit pái課程ê機會.
是án-chóaⁿ pa-pa hiah-nī-á堅持, hiah-nī-á固執--leh? Lí kám iáu ē記--tit? Lán kui家伙á出去chhit-thô ê時, 若駛車經過pa-pa 4冬前ka-tī騎kha踏車環島ê路線, i tō ē開始ka-tī一直講bē soah, 當初時i經過chia ê體力狀態, tú tio̍h siáⁿ-mih人, tú tio̍h siáⁿ-mih狀況, 講ê時chūn口氣chiok歡喜mā chiok驕傲--ê. Lí知影pa-pa記tì無好, m̄-koh環島ê ta̍p-ta̍p滴滴i chi̍t-sut-á to無bē記--tit, lín pa-pa自大學出業了後, 除去chia̍h頭路, tō無koh做過siáⁿ-mih thang iāng ê tāi-chì, 環島chit項tāi-chì ê意義, tī i心內直直擴大kap解說. Molly, lín pa-pa tō是ǹg望lí mā thèng好有chit款1世人ê感受kap記tì.
5月底, tio̍h做決定--lo͘h, lí ài kap pa-pa thòaⁿ明--a, lín 2 ê oan-ke了後，學校公告環島日期是7月21到8月初5, 報名資格是過去參加過探索課程, 課程了後有chiūⁿ網寫感想, koh面試有通過--ê. Lí tńg到厝tō講lí bē-tàng去--a, 因為lí chìn前參加3 pái課程, soah hām 1篇感想to無交, pa-pa開始緊張, 直直催lí寫感想, lí soah顛倒輕鬆--起-來, 想講ē-sái免去--a. Lō͘尾lí tńg南部, a姑, 姑丈kap in ê朋友一直kā lí鼓吹講che是真難得ê機會, 是真讚ê活動, mā真欣羨講南部lóng無chit款活動, lí應該有hông影響--tio̍h. Tńg來到新竹, chiūⁿ網報名ê第2工, lí總算ka-tī去登錄報名, 續--落-來koh 2工tō beh面試, lí總算tio̍h急--a, 開始透暝teh寫感想, 半暝pa-pa koh載lí去7-11印隔tńg工面試beh交ê感想報告.
Góa知影lí對ka-tī ê決定iáu真tiû-tû, m̄-chiah一直勸lí講「先錄取chiah koh講」, mài hō͘ ka-tī siuⁿ過大ê壓力, m̄-koh lí開始煩惱續--落-來ê面試kap結果. 面試了lí koh開始煩惱ka-tī kám ē hông選--tio̍h, koh來kúi-nā工lí一直chiūⁿ網看學校ê公告. Góa正經m̄知影是發生siáⁿ tāi-chì, nah ē hō͘ lí ê態度有hiah-nī-á大ê轉變, ùi極力反抗, 到beh ná m̄--leh, 到尾--á soah hiah-nī ǹg望ē-tàng錄取, che前後ê差別太大--a! Molly, chit ê轉變ê過程kám是teh kā lí講, hō͘ ka-tī機會去試看māi, mài siuⁿ早tō kā否定, tō ná chia̍h飯, 新ê mi̍h-kiāⁿ lí m̄-bat chia̍h--過, mài急beh拒絕, 試chi̍t-ē-á滋味chiah拒絕mā iáu bē慢ā.
Molly, chiūⁿ國中了後, lí m̄-bat去過1工補習班, sui-bóng成績真普通, m̄-koh góan看tio̍h koh-khah要緊ê學習, 是考試單頂kôan ê分數無法度測驗--出-來ê成績, góan koh-khah要意lí面對困難ê態度kap應變ê能力, koh-khah重視án-chóaⁿ來培養lí積極自信ê人格. Molly, pa-pa ma-ma bòai hō͘ lí copy góan過去升學至上kap無聊ê國中生活, góan bòai hō͘ lí過góan 30冬前hit款國中生活.
世界轉變真緊, 實在真悲哀, lán ê教育到taⁿ iáu是kā學習束tī考試單頂kôan ê分數, 分數iáu是唯一ê學習成就. Góan知影, 要求成績是teh害--lí, mā ē限制lí未來ê發展. 講--來lán mā chiâⁿ好運, lí去到1 ê有夢ê學校, lín學校想beh挑戰教條式ê學習模式, hit kúi ê有教育熱誠ê老師hō͘學校開始改變. Molly, ē-tàng有chit款ê課程, m̄是理所當然ùi天頂lak--落-來-ê, 是che過程--nih, hiah-ê老師ê熱情kap m̄願妥協, beh挑戰體制ê精神, koh-khah重要--ê是老師對lín ê愛, teh享受chit ê課程ê時, m̄-thang bē記tit tio̍h感謝真chē人.
Molly, lí參加過3 ê探索課程--a: 秋天peh合歡山, kôaⁿ--人綠島騎kha踏車環島, 春天『塔克金溪』liâu溪á, koh有chit pái jo̍ah--人ê kha踏車環島, lí tō完成所有ê探索課程--a. 升二年了後, lí tio̍h-ài ùi菜鳥學妹pìⁿ做幹部學姐, ài學習承擔老師交代ê任務kap責任, hit-chūn koh是另外1 ê層次ê學習. Thàn chit-má iáu是單純ê學員角色, tī課程--nih tio̍h-ài有主動積極ê學習態度, 替升二年了後ài扮演ê角色先做準備, che是ma-ma對lí ê期待.
面試錄取了後, lí已經接受真密集ê訓練課程, 包括製作手工冊, 修理kha踏車, kúi pái『路騎』, mā kap lín hit ê小隊成員建立真密切ê小組合作關係, 學習團隊合作, che是真讚ê學習機會. 接續實際chiūⁿ路了後ē有koh-khah chē狀況, 主任講有chiok chē無法度àn-sǹg ê狀況, mā因為有chiah-ê變數, chiah有機會hō͘ lín o̍h tio̍h應變ê能力, 因為過程無tiāⁿ-tio̍h lóng真順利, lín chiah ē成長, 因為辛苦, 成果chiah ē hō͘人感覺甜蜜.
Molly, 續--落-來chit 2禮拜, chái-khí bē-tàng koh nòa tī眠床頂m̄起--來, mā無法度chiūⁿ網, 無法度吹冷氣, 無法度khùn tī sù-sī ê眠床, hōan-sè khùn bē飽mā khùn bē好, chia̍h無好, m̄-koh chit ê過程, lí thang好體驗tio̍h洪川老師chìn前bat kā lín講--ê, 人其實mā ē-sái過真簡單ê生活, 人ài追求心靈精神ê滿足, 物質ē-sái chiâⁿ簡單. Chit chōa路途, lí有ê物質kan-taⁿ kha踏車後piah hit 2 kha袋á內底簡單ê mi̍h-kiāⁿ niâ, chiah-nī簡單tō thèng好hō͘ lí渡過2禮拜ê環島路程, kám m̄是--leh?
Molly, tio̍h堅定kā lí ê kha踏á直直踏進前, 用lí ê目chiu, 用lí ê心, óa近去se̍k-sāi lí成長ê島嶼──台灣.
