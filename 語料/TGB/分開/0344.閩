經濟kap自由ê雙贏策略
謝長廷講台灣bē-tàng為tio̍h拚經濟來犧牲自由ê夢, 經濟真重要, m̄-koh ài顧tio̍h台灣安全, bē hō͘中國併吞ê前提ē-kha, 追求經濟siōng大ê可能性. 若接受共同市場, 開放中國勞工kap農產品來台灣, 台灣勞工kám chhōe ē tio̍h頭路? 承認中國學歷, 台灣ê專業人員ē真oh chhōe-tio̍h khang-khòe.
Che是謝長廷今年2月28 tī中山腳球場講ê話.
基本上góa mā反對對中國開放, m̄-koh謝長廷ê話soah犯tio̍h菁英主義ê錯誤. 今á日台灣ê勞動市場, 若m̄是有工作時間長, 薪水低, 欠缺保障, 頭家m̄願加開錢引進省力裝置...... chiah-ê問題, 若準講有1 ê有魄力ê政府, 真嚴格來消除khang-khòe場無公平ê現象, koh ē-sái hō͘勞動者有koh-khah chē時間thang研究新ê生產模式, 台灣勞動者ê創造力kám bē一直bùn--出-來? Kám iáu koh ē一直做人先進國家ê代工國家? 台灣ê經濟kám bē án-ne來大發展?
Beh提昇台灣ê經濟發展, chiah-ê lóng真有幫贊, mā免靠中國食穿, koh-khah是經濟kap自由ê雙贏策略.
M̄-koh謝長廷一直kā勞工設定做khah低層ê加工身份, 當然bē想tio̍h工人hō͘資本主義tháu-pàng--出-來ê力量, 若照i ê logic, 去kap馬英九辯論當然辯bē贏, 因為中國ê工資確實phēng台灣khah俗, kan-taⁿ是謝陣營hiah-ê幕僚lóng khong kah lia̍h美國hit套信信信, m̄知影chit ê世界iáu有社會主義ê世界觀.
