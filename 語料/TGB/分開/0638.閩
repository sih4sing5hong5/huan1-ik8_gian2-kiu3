有1 ê朋友tàm潮州
Beh 去潮州 ê 路--nih, 駛車駛 kah kiōng beh 睏--去, 南二高 ê 4 pêng 邊, 景致 beh kâng beh kâng, 新開通 ê 路, 無 siáⁿ 車 teh 使用, 油門大力 kā 1a̍p--落, 100, 110, 120, 130, 車身 hām 車輪 bē-su beh 拆分開, 聽 tio̍h óng-óng 叫 ê 聲, 無人知 iáⁿ, tī chit chūn, góa ê 頭殼 hām 身軀 mā kiōng beh li̍h 做 2 半.
『你不要用台語報告, 我聽不懂!』1 ê 穿 chhah 真『雅痞』ê 學生, 聲 sàu 真 bái, tī góa 報告了chiah the̍h 出 i ê 意見,『講大家都聽得懂的國語就好, 幹麻自找麻煩?』『沒必要這樣吧, 這是公共場合耶 !』. 1 冬前「台灣民族史」ê 分組報告, 雖 bóng beh hām ta̍k-ê 分享--ê 是阿里山 Tso ê 故事, m̄-koh góa iáu 是 ǹg 望借 chit ê 機會 tī 民族系, tī lán 日常生活--nih 營造多語言交流 ê 環境, 結果 hông 批評做是『大福佬沙文主義』, in m̄ 知保障母語發言 ê 權利 hām beh hō͘ 聽無 ê 人知 iáⁿ goa teh 講 siáⁿ 並無 tông-tu̍t. 因為 chìn 前 tō 有 kúi pái 經驗, góa iáu 是 un-un-á 解說其中 ê 緣故, 順續點醒 ta̍k-ê 是 án-chóaⁿ 對台語 bē-su『洪水猛獸』? Ta̍uh-ta̍uh-á 有人贊聲支持, 有 tòa台中 ê Tayal, 苗栗 ê Hak-ngìn, 高雄 ê Paiwan, 甚至 koh 1 ê 日本人 khiā 起來用 2 句簡單 ê 台語表示鼓勵, i 真歡喜看 tio̍h 無 kāng 面貌 ê 台灣.
Tân Gî-hong, 政大民族系出業了考 tiâu 清大人類所, m̄-koh i 選擇 tńg 去故鄉 ê「藍色東港溪保育協會」做 1 冬專職 chiah beh koh chiūⁿ 北. 其實 góa hām i 無 kài 熟, kan-taⁿ「台灣民族史」ê 報告了, 下課 ê 時有來 hām góa 話. Ká-ná 對母語 ê 議題有趣味, 尾--á i mā bat 來台文社聽 228 ê 演講, 今 á ē 想 tio̍h beh 來潮州, 相當 ê 原因, 是 hòⁿ-hiân i thài beh 落基層?
In ê 辦公室是舊國校 ê 教室, chi̍t-kóa 潮州鎮 ê 社會福利機構, 民眾服務團體 lóng 設辦公室 tī chia, Tân Gî-hong 做 khang-khòe ê「台灣藍色東港保育協會」hām「大武山文教基金會」「黑皮衫大專青年工作隊」是 tī kāng 1 間辦公室.
Àn 外口探頭 kā 看, kúi-nā ê 專職 teh 無 êng, lóng 是少年人 neh ! Tī chit ê 稀微 ê 時 chūn, koh 有 chiah chē 人 beh 來關心社區, 有夠 chán--ê. Tân Gî-hong 看 góa 來, 笑面笑面行來, chi̍t 點 á to 無生疏 ê 感覺. I 另外 1 ê 朋友A-chhoai mā 坐落來 chò-hóe káng.
Tú 坐--落, 茶 to iáu-bōe lim--ê, i tō 問 góa nah 無考研究所 (民族所), 真自然 góan tō 講起 hit 節報告 ê tāi-chì, chit chūn góa chiah khah 清楚知 iáⁿ i ê 想法, i 講 tī 課堂用母語報告是值得尊敬, m̄-koh ài 注意聽眾 kám 有法 tō͘ 吸收? 無, tō 是講 ka-tī 爽--ê niâ, i 認為 the̍h 出意見 ê 學生, 無 tī 報告 ê chi̍t 開始 tō the̍h 出問題, soah tī 報告 soah chiah 講, 根本 tō m̄ 是要意聽有 iah 聽無, in 辦公室 1 ê 聽無 Hō-ló 話 ê Hak-ngìn, mā 認為講, lán tio̍h 保障用母語報告 ê 權利, mā tio̍h care 聽眾 ê 反應, án-ne siāng 好是現場翻譯 kám m̄ 是? M̄-koh hit 工有意見 ê 學生, in 質疑--ê, 否定--ê 是 bē-tàng 用母語報告. In 東港溪 ê 工作人員 mā 提起某 1 kái 活動 ê 經驗, 有 1 ê bē-hiáu 講 Hō-ló 話 ê 老輩 beh 報告 in hit tah ê 產業情形 hō͘ 聽無 Hak ê 聽眾知, tō 是採取現場翻譯 ê 辦法. 聽 chit ê 例了, góa soah 發現民間 ká-ná 顛倒 khah 認 bat 民主 (尊重別人), khah 知 iáⁿ beh án-chóaⁿ tī 理論 hām 實際中 ng, e 出 piàn-khiàu ê 辦法.
Ùi tú-á hit ê 議題, Gî-hong koh 問起, tú 去台北 ê 時, kám ē 自卑? 結果 góan 分享 ê chi̍t-kóa 經驗 lóng kài sio-siâng, 驚講台語 hông 笑, 穿 chhah siuⁿ sông......
Éng-éng tī chit lō 情形, lán 形成「ka-tī」, 因為外在 ê 刺刻, 逼 lán 思考自我, ē-sái 講, 出外讀大學 ê chit 段期間, 起造了個人價值觀 ê 基礎. 順 án-ne Gî-hong 問 góa, tńg 來台南了 kám ē chhōe 無朋友? Kám ē chhōe 無人 thang 排解心內 ê 苦悶? Án-ne 落來故鄉 soah 顛倒 tiàu 遠, m̄-koh tī 南部 ê 生活氣氛 chiah 是 ka-tī kah 意--ê, 頭殼內 teh tńg-se̍h--ê, soah 是符合台北智識 kho͘-á ê 氣氛, án-ne 心到底是屬 tī toh ?
Che 正正是做兵 chit 段期間苦惱--ê, 一直到舊年做兵前 chiah 知, ka-tī tòa tī 曾文溪出海口 ê 邊--á. Góa tī 台北學--tio̍h ê 政治理念 beh án-chóaⁿ sa 來下港用? 講 kah 嘴角全波 ê 母語權 beh án-chóaⁿ 用 tī 生活? 聽 Gî-hong 講東港溪 ê 例, koh 最近去看--tio̍h-ê, 民間 ka-tī 已經 chhōe tio̍h 出路, 免等到台北智識份子 ê 指揮, 教示. Góa mā hām Gî-hong 有 sio-siâng ê feeling, 到底 góa 是屬 tī toh? 屬 tī 理念意識 ê 台北 iah 是行動生活 ê 下港? Kiám-chhái che m̄ 是「m̄ 是烏 tō 是白」ê 問題, 不 jī 過, 現此時, góa soah 有內心 hām 身軀拆做 2 半 ê 艱苦.
Hit 暗, in 有辦 1 場演講, 講宜蘭 ê 社造經驗, 真 hòuⁿ-hiân siáⁿ-mih 人 ē 來聽, 是學生 iah 厝邊頭尾 ê 鄉親? 結果 hām góa 想--ê完全無 kâng, lóng 是『銀髮族』ê 社區營造者, kui 間教室是坐 kah tīⁿ-tīⁿ-tīⁿ. 講師講 tio̍h 宜蘭二結王公廟 sóa 廟 hām 二結車頭 ê 再造, góa 想 tio̍h hiah mā 有 1 tīn 少年人留 tī 故鄉 teh phah 拚, 慈林基金會 ê 青年營 tī 頭殼內閃--過, 某 1 ê 暗暝, 蘭陽溪邊, 看星, kám m̄ 是 oan-na 發出屬 tī toh ê 悲嘆?
演講 soah, Tân Gî-hong beh 下班--a, in hiah-ê 同事招去內埔 á lim ka-pi, góa 笑講草地所在 chiah òaⁿ--a, beh toh lim ka-pi? 想 bē 到內埔 á in 社區營造 tō 有 chit 項成果, tī 墓 á 埔邊, 大 châng chhêng-á kha 做 ka-pi 廳, chhêng-á 樹頭有 1 台 kha 踏車 ká tī 內底, 講是 in ê 特色.
Tńg 來台南 ê 路--nih, kha 踏油門 chhui kah 130, 嘴--nih 檳榔 po͘ kah「cha cha cha」, 頭殼 hām 身軀鬧 beh pun 家伙 ê 情形比 chái 時 á khah 平和--a, góa 知 iáⁿ chit chōa 罕得人駛 ê 南二高, 以後 ē tiāⁿ 出現 góa ê 形影, 因為 hit pêng 面有 1 ê hām góa kāng 款症頭 ê 朋友, hōan-sè i ē 比 góa 早 1 日 chhōe tio̍h 解藥. Lín kám 有 1 ê 像 Tân Gî-hong án-ne ê 朋友?
