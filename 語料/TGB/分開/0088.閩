寫hō͘奴隸á kiáⁿ(2)
Góa iáu做gín-á teh讀國校á ê時, hit-chūn老師ē chhōe成績好koh聽話ê kúi ê學生輪流做班長. Ē記得國校3年iah 4年ê時, hit-chūn góa做班長, 1 pái寫毛筆字ê課, 老師無tī--leh, 班長tio̍h-ài維持教室內底ê秩序. 有1 ê同學毛筆字寫了, beh先the̍h毛筆kap墨盤出去洗手槽á洗chheng-khì, góa kā hoah bē-sái, koh tu講老師規定下課chiah ē-sái出--去. Chit ê同學ngē beh出--去, góa一直kā擋, koh kā應講lí若beh án-ne góa tō beh kā老師講, i soah kā góa thuh 1句講:「Lí tō kan-taⁿ ē-hiáu kā老師tâu--lah.」
Che是真久chìn前ê tāi-chì, m̄-koh到taⁿ góa iáu記tiâu-tiâu. Hō͘ hit ê同學án-ne thuh chit句, góa心肝底chiok gāi-gio̍h mā chiok艱苦, hit pái了後, góa tō m̄-bat koh kā無守秩序ê同學ê名報hō͘老師.
Sui-bóng是照老師ê hoan-hù維持教室ê秩序, m̄-koh kā無聽話ê同學ê名記hō͘老師, che tō是做「jiàu-pê-á」; 有老師做bá-kuh kā同學大聲, che是奴才iah管家. Tī lán chit ê社會, gín-á自細hàn tō hông教做án-ne無siáⁿ m̄-tio̍h: oan-ke bē解決, chhōe老師iah大人tâu; siáⁿ-mih人做「無好」ê tāi-chì, mā tio̍h來去kā老師iah大人報告. Che是lán做奴隸人真普遍ê現象. Khiā在奴隸ê立場, 做奴才, 管家kap jiàu-pê-á, 替奴隸主(chit-má時行ê話號做「天龍人」)管理kap壓制奴隸, che實在是真bē kiàn-siàu.
大部份奴隸人ē phìⁿ-siùⁿ jiàu-pê-á, m̄-koh koh真崇拜奴才iah是管家. Tō ná學生á lóng ē真bē爽替老師管同學ê班長, m̄-koh koh真ǹg望ka-tī ē hō͘老師kéng去做班長. Tī lán chit ê奴隸社會, bat hō͘頭家叫去做過管家--ê, lō͘尾走出來講若bòai koh做奴隸, tio̍h-ài聽i ê, tòe i行; 符合頭家訂ê規則kap價值觀, 得tio̍h「第1名」獎狀iah是「成功者」證書--ê, in講--ê lán chiah有teh kā sìn-táu. Chit款現象實在真錯亂mā真矛盾.
Chit款現象koh接續--落-來, tō是kā奴隸主ê規定kap價值觀守tiâu-tiâu, m̄敢mā m̄知變竅, tō ná lán奴隸人kā奴隸主ê約束sa來kā ka-tī pa̍k-tiâu-tiâu kāng款.
有1款人號做「烏人管家」, 白人頭家hō͘ báng-á tèng--tio̍h, i soah反應kah比頭家koh-khah疼; 烏人奴隸想behkhiú tn̄g白人頭家束tī in ām-kún ê鐵鍊á, 烏人管家手--nih 1枝sut-á ia̍t--leh ia̍t--leh講:「頭家對lán hiah-nī好，lín是án-chóaⁿ chiah-nī怨chheh i?」烏人管家kut-la̍t o̍h捲chi̍h, kā柑á, 甚至kā皮膚染hō͘白, 頭毛電hō͘直. 終其尾tī白人頭家看--來,「烏人管家」koh-khah án-chóaⁿ pìⁿ, koh-khah án-chóaⁿ phah-piàⁿ mā iáu是「烏人」.
白人頭家用鐵鍊á kā烏人奴隸pa̍k-tiâu--leh, che m̄是暴力! 烏人奴隸出力beh kā鐵鍊á khiú tn̄g, che chiah是暴力! Che tō是烏人管家kā lán教示, mā hō͘ lán sa來信信信ê道理!
正經beh脫離奴隸ê運命, tio̍h-ài先kā chit款現象看hō͘ thàng.
