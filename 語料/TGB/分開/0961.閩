聖誕節本底是宗教性ê節日, 是基督徒beh記念耶穌, 感謝上帝kā i ê後生賜hō͘眾生ê節日.
耶穌kám真正是12月25生--ê? 聖經無kā lán講. 聖經內底有chiâⁿ chē故事kap耶穌出世有關係, m̄-koh, kui本聖經lóng無講耶穌ê生日是toh 1工, mā無規定ài慶祝.
有 1-kóa教派無tih過聖誕節, 甚至拒絕過聖誕節, 像「耶和華見證人」, in認為聖誕節是「聖經內底無講--著, ùi異教借--來」ê節日.
論真講, 聖誕節確實是基督教ùi in講ê「異教」借--來-ê. 根據歷史學者ê研究, 12月25 本底是羅馬帝國皇帝定ê「太陽神祭典」. 基督教本底tī羅馬是hông壓迫--ê, 尾手變作合法, 甚至是唯一合法ê宗教.
基督教是2000冬前chiah有--ê, tī接觸基督教chìn前, ta̍k-ê民族lóng有ka-tī ê傳統宗教. Hit-chūn, 宗教kap生活是kap做伙--ê.
接受基督教, 無表示in放棄原底ê生活慣勢, 顛倒是基督教吸收著chiok chē「異教」ê文化遺產, 包括思想, 節日, 生活慣勢.「太陽神祭典」就是án-ne pìⁿ-chiaⁿ聖誕節--ê.
基督教徒tio̍h án-chóaⁿ過聖誕節? 宗教ê活動, 像教徒ê聚會, 祈禱, 傳福音, tī無kāng所在, lóng有1點á無kâng.
親像góa bat tī台南縣參加--過ê聚會, 是1個人出1項菜, ta̍k-ê ná食ná開講, 了後入去教堂聽牧師講道, koh有各團契ê表演.
事實上, 講che mā lóng是khah浮面--ê, 耶穌是toh 1工生--ê, 其實無chiah-nī重要, 日子是人定--ê.
耶穌若有影是hit工生--ê, chit-má ê人kan-taⁿ想beh放假, beh chhit-thô, án-ne是kā耶穌侮辱, mā是tih侮辱ka-tī; 耶穌若m̄是hit工生--ê, 用chiok虔誠ê態度去過, mā chiâⁿ有意義.
M̄-koh, lí若m̄是基督徒, 對lí來講, 除了chhit-thô, kám koh有其他ê意義?
