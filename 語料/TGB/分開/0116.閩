A砲照烏龍ê指示, chhōe tio̍h 1間空厝kā sòe--落-來了後, 請A中來看. A中看了真滿意, tńg去chhōe chi̍t-kóa人來tàu piàⁿ掃hō͘ chheng-khì. Piàⁿ了, A砲問A中:「A中, lán beh去toh位chhōe貨?」A中:「貨bē-tàng ùi庄--nih進, lán ài別庄chhōe.」
隔tńg工, A砲kap A中探聽tio̍h 1 ê中盤商, 等chit ê中盤商來庄--nih其他kám-á店kā貨落了, 半路kā cha̍h--落-來. Cha̍h--落-來了後A中直接講:「Lí kám是teh做雜貨á中盤? Lí ùi toh來--ê?」中盤商hông cha̍h koh hông án-ne問, chhoah-chi̍t-tiô:「有siáⁿ tāi-chì?」A中看chit ê中盤表情怪怪, 知影ka-tī án-ne問kā人驚--tio̍h, 緊換笑面講:「Mài誤會, góan想beh開1間kám-á店, kā人探聽知影lí teh做中盤, 想講beh kā lí叫貨.」中盤商吐1口氣講:「O͘h, góa kioh-sī hông chhōe麻煩--leh. Lín beh siáⁿ-mih貨?」A中:「Góan ê新店chhiâⁿ-keh好--a, 來去hia講kám好?」中盤:「好ā, lín chhōa路, góa tòe lín行.」
Tńg來到chhím整理好ê新店面了後, A砲kā中盤講:「Tō是chia, góan主要beh賣供物.」中盤:「Kan-taⁿ賣供物?」A中接話:「Tio̍h, kan-taⁿ賣供物, koh ài自創ê品牌, lí ài負責kā góan chhōe tio̍h貨.」中盤:「自創品牌是siáⁿ意思?」A中：「Góa chia有1份清單, lí去chhōe chiah-ê貨, 直接chhōe工場, góa以後ài ê量真大, kāng款ê mi̍h-kiāⁿ góan beh ti̍h siōng sio̍k--ê, 送來到góan chia ê貨lóng tio̍h貼媽祖牌ê mà-kuh, 有貼媽祖牌--ê lóng bē-sái賣去別位.」中盤：「貼媽祖牌ê標紙? 工場無人ē kā lín做che--lah!」A中:「Lí叫工場包裝lóng空白, lí ka-tī chiah chhōe人貼, 貼好khǹg tiàm倉庫等góan叫貨.」中盤:「神經--o͘h, góa貼kui堆, 時到lín若無叫貨, góa beh án-chóaⁿ?」A中：「放心--lah! 以後lí倉庫若有貼媽祖牌--ê góa tō ē la̍p chîⁿ, góa ē先kā lí講ài貼jōa chē, 貼好góa tō la̍p chîⁿ, kan-taⁿ是tio̍h先寄khǹg tī lí ê倉庫, beh ti̍h貨ê時góa chiah叫lí送--來.」
A中看中盤商無siáⁿ相信ê表情, sûi ùi褲袋á jîm 1 tha̍h現金出--來:「Chiah-ê lí先the̍h--去, 店--nih koh ài chi̍t-kóa櫥á mā交hō͘ lí ho̍at-lo̍h, 緊kā店--nih ê櫥á khǹg hō͘好勢, 緊chhōe tio̍h清單內底ê供物製造工場了後, 報價hō͘ góa, chîⁿ ê tāi-chì lí安--lah!」中盤商手--nih sa ti̍o̍h 1 tha̍h現金, 心內ê giâu疑sûi無--去, tìm頭講:「有chîⁿ tō好辦tāi-chì, 3工內góa ē kā櫥á hām報價單送--來, 若講好勢, 1禮拜內tō ē-sái進貨.」A中:「後pái lí tō直接kap A砲聯絡.」A砲tìm頭kā中盤講:「無, tō án-ne講tiāⁿ--a.」中盤:「Án-ne, góa tō先來去無閒--lo͘h.」手--nih hit tha̍h現金sa--leh緊khǹg落phāiⁿ-á tō離開--a.
Seng-lí人kha手真mé-lia̍h, 3工後tō kā A砲店--nih櫥á lóng chhāi好勢, 報價單mā lóng送到位, A中kā ta̍k項報價lóng thâi到siōng kē, 中盤商哀講án-ne seng-lí做bē落--去. A中kā暗示講免考慮品質, 叫i ka-tī想辦法kā成本ah kē, 中盤tō ùi品質kap重量來動kha手, 偷工減料. 1禮拜後中盤商kā貼媽祖牌mà-kuh ê商品送來到A砲店--nih, 本來kioh-sī ē hông罵, 想bē到A中kap A砲m̄-nā無對貨有siáⁿ意見, 顛倒koh直直kā o-ló. Seng-lí人知影in beh ti̍h siáⁿ-hòe--a, mā知影ka-tī接tio̍h大seng-lí--lo͘h.
A中hit工sûi代表廟--nih kā A砲訂貨, kā媽祖廟ê蠟燭金紙lóng-chóng換做媽祖牌, A砲khà 1通電話, 中盤商tō ē kā廟--nih ài ê mi̍h-kiāⁿ lóng送kah到. A砲店--nih主要是賣散客, 數量大--ê lóng叫中盤直接送.
A中kā A砲講:「烏龍師--ê交帶, 等廟前店面翻好, lí chia ê seng-lí tiāⁿ-tio̍h ē變koh-khah好, góa ē ke chhōe kúi ê人來kā lí tàu-kha手, lí負責kā店管理hō͘好, siàu做hō͘清楚.」A砲tìm頭:「Góa知.」A中講:「師父koh hoan-hù講, kā供物ê價siàu訂khah kôan--leh無要緊.」A砲參考別間店sio-siâng ê商品價siàu了後, 把店--nih ê價siàu lóng ke tha̍h 1倍起--lih, thèng-hāu烏龍師--ê加持了後, tō等leh做seng-lí--lo͘h.
