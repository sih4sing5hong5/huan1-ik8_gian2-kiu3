Gōng kiáⁿ婿(2)@杜宏禮
☆講述: 楊月霞(cha-bó͘, 49歲), 中山醫專出業, 職業: 書記
☆語言: Hō-ló話
☆地點: 彰化溪湖鎮太平街137號, 講者khiā家
☆來源: 聽姊姊講--ê
Gōng kiáⁿ婿hō͘ in丈人請, in bó͘就kā i講, chit-má人若the̍h siáⁿ mi̍h-kiāⁿ hō͘--lí, lí tio̍h-ài kâng講「謝謝!」I就ná行ná謝謝, chiok驚bē記--得. 行到1條水溝ê所在, 「Î-i̍h!」I soah bē記得in bó͘ kā i交帶siáⁿ-mih? 害--lo͘h, i想講到底是siáⁿ-mih mi̍h-kiāⁿ pháng--見, soah choaⁿ-á tī hia一直chhōe一直chhōe, 結果1個人就問講你teh chhōe siáⁿ? I就講góa若知iáⁿ就m̄免kā lí講--a! Góa mā m̄免tiàm chia chhōe--a!
Hit個人也是beh去kā in丈人慶祝, 做夥去ê時chūn, 人the̍h mi̍h-kiāⁿ lóng是àn人客先! Gōng kiáⁿ婿算ka-tī ê人, 所以人就先thîn茶hō͘ hit個人lim, hit個人就kā i講謝謝, 謝謝......「Lí kā góa偷the̍h mi̍h-kiāⁿ! Lí kā góa偷the̍h mi̍h-kiāⁿ!」結果人就kā問講lí taⁿ是kā偷the̍h siáⁿ? I nah會án-ne hiah siūⁿ-khì? I講無ā! Góa nah有kā偷the̍h siáⁿ?「Lí koh講無, lí kā góa偷the̍h謝謝a!」
