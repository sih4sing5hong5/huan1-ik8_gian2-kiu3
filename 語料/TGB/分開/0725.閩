講廢話 / Gî-chēng
TGB今á日(2003.10.02.)參加「台灣母語社團聯盟」記者會, 尾--á koh去民進黨中央黨部hām李應元會面. Góa有1-kóa感想.
Tī hia, góa感受bē tio̍h所謂母語教育者ê熱情, kan-taⁿ聽tio̍h「錢, 錢, 錢」kap「góan是真優秀--ê, 是án-chóaⁿ bòai用góan chiah-ê經過鄉土語言支援人員考試ê人才?」
當然, 在場mā是有真chē認真teh sak母語教育ê sianpai值得lán kā肯定, m̄-koh今á日大部份--ê (鄉土語言支援人員), in ê心態是siáⁿ? 為tio̍h siáⁿ?
In ê態度hō͘ góa感覺: 借chit-má本土意識受tio̍h重視, 政府teh hoah母語教育ê chit-chūn, chiah-ê Hō-ló人, Hak-ngìn, 原住民, chiah-ê ē-hiáu講Hō-ló話, Hak-fa, 原住民各族語--ê, beh來分本土化chit-tè大餅, 根本無「本土意識」iah是「母語是主體」ê觀念, kan-taⁿ聽tio̍h 1 tui「廢話」, 莫怪無人beh chhōe in教母語, chit-má看--tio̍h ê母語推sak者根本是『一盤散沙』, 今á日ê場, 是in teh chhōe所在交換mè-sih niâ.
今á日koh有記者問góa:『你們會覺得台灣人講母語很重要嗎?』真正是廢話中ê廢話, góa kā講:「只要是人, 當然tio̍h-ài講"mother tongue".」聽soah, 記者寫--leh講--leh, chhìn-chhái看看聽聽--leh tō走--a.
回應1 / Tōa-thâu-liân
是án-chóaⁿ beh sak台語文? 做台語文運動ê目標tī toeh? In chit-kóa母語教學人員kiám-chhái大部份lóng m̄-bat想--過, 無運動目標, kan-taⁿ想beh討糖á食, 莫怪對統治者1-sut-á威脅to無.
Lán做台語文運動是beh phah破華語漢字霸權, 是beh hō͘人chiâⁿ做有尊嚴ê人, 是ē-sái hō͘ lán tī對等ê關係--nih起造未來.
M̄-koh現此時食人ê體制/霸權to iáu-bōe phah破--leh, kap生活土地脫離ê華語mā koh teh掌控教育--leh, hō͘ lán chiâⁿ做奴隸/勞力者ê價值觀猶原teh kā lán洗腦--leh, lán soah kan-taⁿ teh Care母語教師1點鐘jōa chē錢, kan-taⁿ Care母語教育時段安排kám有好勢, soah bē記得lán初初對抗ê問題cháng頭, iáu koh tī lán頭殼頂teh kā lán lāng!
回應2 / Ui-chì
Gî-chēng切kah chiâⁿ lāi, 講了真tio̍h, 台語文運動是反體制起家--ê, tī國家機器iáu-bōe phah破chìn前, 無應該hām統治者hoah價/出價, tō算自認為是壓力團體, cha-hng ê表現根本無法tō͘對統治者造成壓力, bōe-chêng-bōe tō答應beh繼續支持A扁--á, 票to in ê--a, 統治者nah tio̍h驚--lí? Nah tio̍h讓步?
回應3 / Chiau-hông
現此時有chē-chē台語文團teh要求開放母語教育, 有teh編母語教材--ê, mā有團體kap個人演變開發各種母語書寫法, m̄-koh詳細kā思考, che lóng是tòe政治力teh互相ká力, mā hō͘政治力牽引kap限制tiâu--leh.
最近koh有真chē團體開始teh爭取母語教師ê「名份」kap「薪水」. Góa想beh問: chit-kóa問題kám是lán做台語文運動ê目的?
Lán來詳細想看māi, 陳水扁是tang時chiah ē使用lán ê母語? Kan-taⁿ tī in ê選舉場chiah ē用來煽動選民, 用lán ê母語koh再進1步來消磨社會力, 推sak母語本底是民進黨應該ài做ê tāi-chì, soah變做lán ài拜託民進黨做.
M̄-koh, in確實真bē kiàn-siàu, 顛倒the̍h che來討連任ê選票.
今á日, chē-chē台語文sianpai kap山頭, kám已經bē記得做台語文運動ê目的是siáⁿ-hòe--a? Kám講m̄是beh用ka-tī ê母語思考? M̄是beh建立新koh公平正義ê價值觀? 是án-chóaⁿ soah teh強調lán ê母語ē-tàng用來「吟古詩」? Che kám m̄是the̍h ka-tī ê母語來服務傷害--lán ê價值觀? Kám m̄是顛倒teh用lán ê母語來替lán ê敵人, 替華語霸權teh做「宣傳」?
Ùi真chē少年朋友ê經驗來看, tī校園內底使用ka-tī ê母語, iáu-koh ē hō͘老師阻擋, chit-ê社會對待母語iáu-koh無改變, hiah-ê chē-chē團體soah是teh爭取薪水kap正式教師身份chit-kóa利益問題! Chit款做法kám m̄是m̄-tāⁿ無改變社會對母語ê態度, 顛倒koh造chiâⁿ khah chē誤解?
Lán ta̍k-ê應該ài反省: lán到底ài爭取--ê是siáⁿ? 台語文運動絕對ài負擔對社會ê責任, bē-sái the責任, koh向壓迫者妥協! 若無群眾, tō無社會運動, 社會運動領導者無權利kā社會力the̍h來做對ka-tī有利ê tāi-chì.
