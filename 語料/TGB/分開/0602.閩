創造lán ê流行文化
Góa真愛看日本ê流行雜誌, 日本ê少年家tī穿chhah chit方面, tiāⁿ-tiāⁿ lóng展現in phong-phài ê創造力.
Lán若是講1 ê人ê穿chhah真『日系』, tō是表示i穿kah hām一般台灣ê少年家真無kâng. 日本ê流行服裝, 真正是亞洲流行ê風向球. Lán lóng有向先進流行國家看齊ê心態, chiah ē講sió-khóa改變穿chhah--ê, 是日本流行風ê服裝, 是『日系』.
其實台灣hām日本ê紡織工業基礎lóng算是真在, 是án-chóaⁿ bē-tàng hām日本kāng款, 引chhōa亞洲ê流行? Góa想, che是因為台灣ê服裝工業lóng teh行模仿, 代理kap進口ê路, m̄-koh日本ê服裝工業繼續teh設計, 創新hām發展, in ê流行服裝工業chiah ē hiah興, ē-tàng做設計師siōng有力ê bá-kuh, hō͘設計師有法tō͘不斷設計kap創新.
M̄-koh, siōng重要--ê, góa認為是日本ê少年家有1種敢創新, 敢表現ê實驗精神, 敢kā服裝穿chiūⁿ街. Tī日本流行密度真kôan ê城市, 像Tokyo ê Harajuku, Shinjuku, Ginza kap Osaka,「流行」tī chit-kóa都市--nih, ta̍k工lóng不斷teh『解構』,『結構』,『融合』hām『實驗』. Chit款實驗精神, ta̍k工lóng tī街頭teh發生.
流行服裝算是流行符號化ê 1部份, 不斷teh排列組合, 展現日本少年家phong-phài ê創造力.
台灣長久來ê殖民式教育, 徹底壓制台灣人ê實驗精神kap創造表現, 1 ê cha-po͘若穿1條褲裙khiā tī路--nih, 一定ē hông用怪目色看待. 無實驗精神, nah可能ē有新ê流行? Nah可能ē有本土創造ê台灣流行--leh? 欠缺大眾創造流行ê能量, lán tō目chiu金金看媒體kap台灣ê設計師teh sńg-tn̄g kap操作流行.
M̄是beh講日本jōa好tú jōa好, teh模仿日本穿chhah ê時, 應該ài想: 是án-chóaⁿ日本ê少年家ē-tàng穿kah hiah-nī「有型」? Che m̄-tāⁿ是外表看--起-來án-chóaⁿ ê問題, koh khah重要--ê是kui ê國家民族內在文化ê內涵.
Lán ê少年家應該翻頭來看台灣有--ê是siáⁿ-mih, 若是感覺台灣ê文化內涵真空虛, 無要緊, lán ē-tàng ka-tī來創造!
