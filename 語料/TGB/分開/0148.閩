為tio̍h生存來鬥爭
前chi̍t-chām-á去西門町看電影《蟹工船》(Kanikosen), chit齣是日本導演Sabu ùi日本左派作家小林多喜二(Kobayashi Takiji) 1929年ê作品改編--ê, teh講hông chau-that tah底ê勞動者起來反抗ê故事.
作者用1926年日本實際發生ê事件做基礎, 經過調查研究, 創作出tī堪察加海域lia̍h chîm, koh現加工做罐頭ê「博光丸」, 船頂全是離開故鄉討thàn ê sàn-chhiah人kap少年家, in tio̍h忍受ná地獄ê m̄-chiâⁿ人待遇, 替船公司賣命, 監工koh gia̍h「促進國家事業」做旗á, kā in無暝無日ê勞動成果收入去資本家ê lak袋á. 到kah勞動者覺醒khiā起來反抗, 帝國軍隊soah替資本家出面鎮壓, 勞動者chit-chūn chiah清楚, in kioh-sī teh保護國民ê軍隊實際上是teh維護資本家ê利益, chiah chheh心koh 1 pái團結起來做鬥爭.
是án-chóaⁿ chit ê時chūn無產階級文學《蟹工船》ē koh chhèng--起-來, 受tio̍h人ê重視? 2007年年中美國發生次級房貸危機, ta̍uh-ta̍uh-á影響全世界, 到kah 2008年soah pìⁿ做全球性ê金融危機. Tō tī chit ê時chūn,《蟹工船》開始tī日本大銷, 日本人, 特別是少年人, tī chit本冊內底看tio̍h ka-tī悲慘ê生活處境, 連台灣, 韓國, 中國mā重新翻譯出版. 值得注意--ê是, 日本共產黨ê黨員數mā以ta̍k月日1000人ê速度teh增加.
經過1世紀ê時間, 資本主義ê運作模式一直teh演變, 壓迫形式mā jú來jú iù-lō͘, m̄-koh壓迫本質並無改變. Tī《蟹工船》hit ê時代, 長時間ê勞動, 無保障koh無尊嚴ê工作環境, 到kah今á日勞動條件受tio̍h立法保障, 工人ē-tàng組織工會, m̄-koh壓迫kám án-ne tō減chió--a? 政府為tio̍h維護企業主ê利益, 開放外勞, 剝削本國勞工ê工作機會; 企業主為tio̍h省人事成本, 用約聘, 派遣, 工讀生替代正式員工, 失業率直直chhèng kôan; 一般民眾khiām腸neh肚借chîⁿ過日子, 政府官員kap優勢階層soah ta̍k工大魚大肉chia̍h kah油sé-sé.
Taⁿ chit ê時代, 資本家ê壓迫kāng款是有政府公權力做bá-kuh--ê, 若無壓迫政權thèⁿ tiâu--leh, 買辦資本家無thang好hiah chhiaⁿ-iāⁿ. 勞動法令看--起-來是teh保護勞動者, 實際上是hō͘資本家ê剝削合法化, 有形ê法令顛倒弱化勞動意識, 致使勞動者koh-khah無thang á péng身. 新1代被壓迫hông剝削ê人taⁿ翻頭ùi歷史--nih chhōe經驗, 未來階級鬥爭ê戲齣iû-gôan ē繼續搬演--落-去.
