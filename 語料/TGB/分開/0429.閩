新管家講ham古@Sin
Tī解嚴20週年ê前1工, 民進黨總統參選人謝長廷講ê 1段話, hō͘ góa感覺kài hàm.
I講:「過去ê管家thâi lán ê人, 強姦lán ê cha-bó͘-kiáⁿ, 搶lán ê財產, lán ē-tàng原諒, m̄-koh絕對bòai接受i koh來做管家.」(2007/7/15自由時報A3)
第1 hàm--ê是, 謝長廷kám有資格代表hiah-ê hō͘人thâi, cha-bó͘ gín-á hō͘人chau-that, 財產hō͘人搶--去ê人講話? I憑siáⁿ-mih代表in原諒中國國民黨?
第2 hàm--ê是, i講kah kui大堆, 倒tńg來mā是為tio̍h ka-tī ê選舉. Bòai接受中國國民黨tńg來做管家, 意思tō是i beh來做中華民國ê管家, 繼續用chit ê體制來統治台灣人, kám m̄是?
對今年228 chiah開始炒ê轉型正義, 民進黨到taⁿ iáu-bōe hō͘台灣人1 ê交代. Iah m̄-koh, in ê總統參選人iáu-bōe選tiâu, tō宣佈放棄追究--a, 無想beh處理--a!
Che實在kài hàm: 用chiah chē人ê青春kap性命換--來ê解嚴, 今á日soah變做政治頭人選舉ê資產. 轉型正義基本ê審判kap清算lóng做bē到, 台灣社會kám有siáⁿ-mih公理?
為tio̍h bòai hō͘台灣人繼續受委屈, 徹底kap chit ê體制斷根是絕對必要--ê. 積極宣傳tǹg廢票救台灣, 是所有愛台灣, 關心台灣前途ê人, 現階段奮鬥ê目標!
