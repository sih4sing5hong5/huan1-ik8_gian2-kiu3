Chò-hóe來鬥爭!@Niu-a
Chit kúi禮拜因為928教師beh遊行ê tāi-chì, 媒體, 網路kúi工吵kah pìn-piàng叫, 有--ê支持, 有--ê反對, lóng有in ê看法kap論點. 借chit-ê機會hō͘ ta̍k-ê針對928事件去思考做討論, tī民主社會是真sù常koh有意義ê tāi-chì, tī chia, góa mā beh tàn kúi-ê想法kap ta̍k-ê bóng話.
Tī chiah chē贊成ah是反對ê聲--nih, 有1 ê現象是: 反對團體ê聲明往往會hō͘支持團體抹烏講有政治陰謀, teh sái-lōng教師kap勞工團結ê機會, 有--ê koh hông講是反動ê右派, ah是直接做人身攻擊. Chit-ê現象證明台灣社會iáu無批評ê文化, 若有人提出無kāng款ê觀點, 就sûi hō͘人tì帽á, 批kah連人格都無, 根本無法tō͘針對事件本身做討論, koh khah免講對話--a. Lán ài創造批評ê文化, 批評m̄是beh破害, 顛倒是提供無kāng角度切入ê觀點, hō͘討論koh khah闊面; 有批評chiah有才tiāu對話, 有對話chiah有才tiāu採取行動.
Tī lán chit-tè土地, 母語消失危機, 環境破害, 勞動條件惡化, 經濟崩盤......chiah-ê問題愈來愈嚴重, ROC ê統治術mā愈來愈iù路, lán ài koh khah téng-chin, koh khah團結來面對.
教師hoah工作保障變chió ê時, 政府sûi an-tah講會補還--in, che是穩固統治集團ê手路, 若無教師做思想洗腦ê khang-khòe, ROC就親像1 chiah椅á減1枝腳khiā bē chāi kāng款. Chìn前財團吵beh食糖á, ROC就sûi開放三通, chit-má教師mā吵beh有糖á食, ROC就sûi tah胸khám kòa保證會hō͘ in滿意ê回應, m̄-koh是án-chóaⁿ農民勞工對生活條件kap勞動環境hoah出不滿ê聲音ê時, 顛倒hông bok kah半死, koh hông講是街頭暴民? 公平tī toh位? 正義tī toh位? 壓迫lán ê統治者iáu koh踏tī lán頭殼頂--leh.
今á日教師體認tio̍h權利受損害, beh行出來抗爭, chit點值得肯定kap鼓勵, m̄-koh beh提醒--ê是, tī訴求chìn前, 教師ài先看清楚ka-tī ê定位, mā ài先批判ka-tī長久以來享受ê特權, koh有替統治者進行思想控制ê角色. 雖bóng che m̄是教師自願ah是有自覺ê行動, 總--是造chiâⁿ國家機器有法tō͘繼續壓迫台灣人ê步數, chit-ê mê-kak ài看hō͘清, m̄-thang kan-taⁿ守tī自身利益出發, 想beh有食koh有lia̍h, ài khah闊面對kui-ê結構hām教育體制鬥爭.
當然, mā有bē chió教師了解體制ê本質, 跳出來積極參與社會運動, 像台語文運動, 反核運動, 女權運動, 環保運動, lóng看會tio̍h chiah-ê有熱情ê教師ê影jiah. Tī chia mā beh o͘-ián大部分ê教師, kap chiah-ê有志者kāng款, chò-hóe為台灣phah拚, m̄-thang因為1部份人ê煽動, 就siàu想beh kap政府hoah pa̍t-á-kián, bē記--chit一般台灣人艱苦chē-koah ê生活koh khah需要lán來解決.
有總結過去, chiah有才tiāu踏出新ê腳步, 歡迎教師kap台灣人民khiā chò-hóe面對國家機器ê壓迫, chò-hóe起造有人性有尊嚴ê社會環境.
