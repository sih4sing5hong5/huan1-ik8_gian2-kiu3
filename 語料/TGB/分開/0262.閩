台灣獨立kap社會主義
Tī台灣, 若講tio̍h社會主義, tōē hông認為是共產黨, 而且是「hit-pêng ê」共產黨.
事實上, 社會主義kap共產主義差別真大, siōng大ê無kâng是, 共產主義終其尾iáu是主張ài消滅國家機器, 達到「各盡其能, 各取所需」ê境界. 雖bóng góa是基督徒, mā同意chit ê境界是上帝應允之地, iah m̄-koh siuⁿ過理想化, 以人類目前ê道德水準來看, 恐驚koh tio̍h等kúi-nā千冬chiah做ē到.
Ah若「hit-pêng ê」共產黨實行--ê根本m̄是共產主義, 30歲以上ê人lóng知影「6‧4事件」in是án-chóaⁿ屠殺ka-tī ê人民, 幼chat góa tō bòai講--a.
社會主義一般tī 1 ê國家內底, 具體展現tī整體社會福利ê制度頂kôan, 社會福利好bái ê程度, tiāⁿ-tiāⁿ是hit國左派勢力強iah弱teh決定--ê. M̄-koh chit 2項mā有共同點, tō是無論共產主義iah社會主義, lóng tio̍h經過革命來完成.
Se̍h翻頭tńg來主題, 是án-chóaⁿ góa ē講台灣獨立ài用「社會主義」來完成? 因為góa發現1 ê現象: tī台派ê網站, 大多數人lóng真ài khioh對方某1句話, tō開始sio-kek對罵, lō͘尾總--是真「唯心」kā對方貼1 ê mà-khuh. 關係台灣獨立beh án-chóaⁿ完成? I ê近期, 中期, 長期ê目標kap策略是siáⁿ-mih? Tō無人去關心--a, koh-khah免講是建國了後ê國家內涵.
統派ê網站tú-tú倒péng, in真gâu利用「社會主義」來包裝. Lí當然iáu是ē-tàng發現in背後ê意識形態, m̄-koh對1 ê chhím對社會改造有熱情ê少年人來講, in文章ê分析, 事理, logic...... lóng chiâⁿ吸引少年人.
以góa ka-tī ê例來講, 大學時代tō是因為新潮流tī在台中創辦《大甲溪》雜誌, 內容強調ài發展農民運動, góa chiah ē hō͘ in吸引--過-去, 了後mā是in替góa納黨費1千kho͘ (hit-chūn 1千kho͘對góa是真大ê負擔, góa 1月日生活費chiah 4千kho͘ niâ), choaⁿ-á án-ne pìⁿ做新潮流ê人頭黨員. M̄-koh少年人有熱情, energy tō ná像1粒hông引爆ê原子彈, che mā thang好解說是án-chóaⁿ各黨各派lóng kui心想beh吸收學生運動.
Án-ne看--來,「社會主義」m̄-nāē-tàng吸引少年族群, 先鋒黨koh-khah ē-tàng經過演繹, 辯證, 加上對現實社會ê觀察, 1步1步穩定來推向台灣獨立, 而且是屬tī被壓迫大眾ê台灣獨立, m̄是kan-taⁿ tòng-tiāⁿ tī sio罵, 情感性, phah空拳ê台獨運動.
