前1 chām-á Ui-chì kap góa連絡, 講beh去埔里chhōe賴牧師開講, góa tú-á好iáu無sit頭, tō答應kap i tàu-tīn去.
到賴牧師ê營地大概iáu-bōe 3點, 車chhah好勢, 行到賴牧師ê辦公室, tī辦公室外口góa chhoah 1 tiô, 有kúi nā隻狗á雖bóng有用liān-á縛--起-來, m̄-koh liān-á ê另外1頭soah是活動ê結, 無像一般人縛ê方法, 營地內底ê狗á活動範圍真闊, hiông-hiông衝--過-來ê氣勢真驚--人, 當時雖bóng chhoah 1 tiô, m̄-koh mā無ke想siáⁿ.
見面了後講無幾句話, 賴牧師tō主動講起i對原住民研究ê感觸kap困境, 身體病疼kap經費欠缺ê困境, 一直是i ê困擾, 甚至in丈ḿ出車禍過身ê賠償金, 大部份lóng hō͘ i sóa用來tī原住民活動, 親chiâⁿ當然真bē諒解, in牽手mā受tio̍h chiâⁿ大ê壓力, ài暫時離開營地tháu-khùi, in cha-bó͘-kiáⁿ mā怨嘆講20年來m̄-bat chò-hóe出去chhit-thô, m̄-koh賴牧師soah kan-taⁿ煩惱想beh做ê tāi-chì無夠時間做, 一直講驚時間無夠, 重複真chē pái.
後--來Ui-chì kap賴牧師提起i看《達文西密碼》chit本冊, góa無讀--過, tō tī邊--á tiām-tiām-á聽. Chit chūn, 賴牧師chiah主動講tio̍h i是án-chóaⁿ驚無夠時間做原住民研究ê tāi-chì. 原來賴牧師chiah chē冬來ê chi̍t-kóa論述得失tio̍h長老教會ê當權者, in準備beh kā i趕走.
Beh趕i走當然ài chhōe理由, 第1 ê理由是講i siàu目無清楚, 因為tī營地做原住民研究, tō質疑i kā別人原本beh奉獻hō͘營地kap Jesus ê chîⁿ the̍h去做原住民活動, 第2 ê理由是關係教義典故解說ê問題, 賴牧師認為Jesus是人m̄是神, mā m̄是上帝唯一ê kiáⁿ等等chit-kóa觀點, koh sì-kè引用經典講hō͘別人知iáⁿ. 因為chit 2 ê公開ê理由beh kā賴牧師趕--出-去.
Siōng惡毒--ê是tī kha-chhng後, tiàm其他屬長老教會ê團體, 講i kā chîⁿ lóng hē tī ka-tī lak袋á--nih, 講i因為án-ne thàn tio̍h jōa chē, koh講i ê原住民研究到最後, kā Hō-ló kap Hak lóng講做是外來者, che是kap統派勾結, 所以叫ta̍k-ê ài kā排斥, 牧師娘出去散心, 到台東花蓮lóng有人直接問in tang時beh離開, ná像已經公開in一定ài走ê款, 賴牧師心內真kàn, 決定beh kap in sńg到底.
先談「法」, i認為根據勞基法, in bē-tàng án-ne tō beh hò͘ i走, góa心內teh想,「法」ê方面賴牧師一定輸, 因為根據勞基法, 提早叫lí走只要付chîⁿ tō ē-tàng解決tāi-chì, 賴牧師kám m̄知iáⁿ chit tīn人別項無, beh用錢趕人走, in是siōng方便mā siōng願意--ê.
「法」行bē通tō抵抗, 到chia, góa chiah想tio̍h是án-chóaⁿ營地ê狗á ē án-ne縛--a, 若beh ngē tú ngē, chit kóa狗á加減ē-tàng產生相當ê heh驚作用. Góa心內koh khah煩惱--ê是, 若beh來ngē--ê ē出siáⁿ-mih tāi-chì, 賴牧師當年kap國民黨拚ē-tàng bòai ti̍h命, chit-má gín-á to大hàn--a, koh khah無掛慮, 若tú tio̍h i極力想beh保護ê mi̍h件ài hông毀害ê時, i ē用siáⁿ-mih方式抗議?
Àu步, chit kóa人kan-taⁿ ē-hiáu用àu步, in指責別人--ê tú-tú-á是in ka-tī所犯--ê, 講別人siàu目bē清, chit tīn人tī中華民國ê保護下, 食siōng飽oai siōng chē, 講別人kap統派勾結, kui年thàng天kap統派食飯lim酒--ê mā是in, 私底下chông資金去中國投資--ê mā是in, 不仁不義ê台灣人比中國人koh khah可惡, 不仁不義ê基督徒比Satan koh khah邪惡, in lóng該hông消滅.
