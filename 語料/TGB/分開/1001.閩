壓迫猶原teh壓迫@Pasuya
2000年3月18, 台灣歷史大轉變, 500萬張選票, hō͘民進黨ê陳水扁當選中華民國第10任總統, 統治台灣ê國民黨政權第1 pái失去「執政權」, 50年來, ut-chut ê台灣人總算tháu 1口氣.
國民黨落台--a, m̄-koh中華民國體制ê統治基礎顛倒koh khah鞏固, 台灣人面對ê壓迫kap危機mā無án-ne來解除.
台灣tī政治上kap China ná像愈離愈hn̄g, m̄-koh ùi各組候選人ê政策宣示, kap台灣企業家ê影響力來看, 開放三通kap中資已經是無法tō͘阻擋ê趨勢, China領導者koh明確強調「1個中國」ê前提kap原則bōe-tàng改變, án-ne落--來, 台灣就beh開始具體感受tio̍h China「促談」「促統」ê壓力--a.
選舉過程中, 各組候選人為tio̍h爭取資本家支持, 拚性命teh hoah安定kap發展, 工運團體四界走chông, soah 1點á都無得tio̍h任何重視, 勞動階層ê生活處境kap勞動條件, 看--來, 是免ǹg望會有siáⁿ-mih改善--lo͘h.
台灣島內ê China勢力m̄甘願失去政權, 選輸顛倒koh khah hiau-pai, 扭曲ê族群關係會koh khah扭曲, 壓迫者變身做改革者, 本底ài清ê歷史siàu m̄-tāⁿ bōe清, 台灣人soah tio̍h koh khah吞忍.
國民黨落台, m̄-koh歷史是非無清算, 台灣人mā無影kā統治權提--tńg-來, China ê壓力加深, 階級統治無變, 族群情緒無消tháu, 惡質ê中華民國體制mā猶原繼續teh統治台灣人.
歷史teh轉變, 台灣人面對ê壓迫kap危機並無解除.
Ài行ê路, lán猶原tio̍h繼續行--落-去!
