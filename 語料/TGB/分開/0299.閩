12月初, 看tio̍h淡北道路發包破局ê新聞. 接tio̍h chit-ê消息, góa實在歡喜bē來, che ē kā地方抗爭行動牽去另外1 ê向去, bē-su透過網路連署, chiūⁿ媒體, hō͘ 環保團體chhōa leh去kā政府遊說/協商, 替政府chhōe替代方案chiah-ê操作, 行動tōē成功iah是得tio̍h有效ê成果.
到taⁿ, góa iáu是無清楚tī台灣網路連署有siáⁿ lō͘-ēng (sui-bóng「反淡北道路聯盟」chit-pái除去網路連署, koh有在地人ê簽字連署). Chit kúi冬來, 不sám時to有網路連署, 無論大小項議題lóng tio̍h bú 1 ê網路連署, 是講號召1大堆人連署了後, 連署ê人完全無了解ka-tī ê連署到底有siáⁿ-mih影響力, mā無了解連署書是tang時送去hō͘ toh 1 ê單位iah是代表, 有對in形成jōa chē社會公論ê壓力, koh-khah無了解連署ê進度到toh--a. Góa認為台灣bú網路連署ê人m̄-nā ló-chhó, mā hō͘ ta̍k-ê感覺ka-tīē-tàng行動--ê tō是tī網路頂連署niâ. Góa對網路連署唯一1 ê好印象, 是tī Avaaz.org-The World in Action ê連署經驗, m̄-nā清楚顯示連署成長人數, koh ē公佈tī時去toh 1 ê高峰會議送連署書, 造chiâⁿ siáⁿ-mih影響, 有siáⁿ-mh結果.
2. Chiūⁿ媒體
Góa無反對透過媒體hō͘ koh-khah chē人(包括在地社區kap社會大眾), 來關心iah是參與行動, m̄-koh問題是在地組織無tòe leh pháng, 在地人關心chit-ê議題ê程度hōan-sè koh phēng外縣市ê人chió; 大部份koh kan-taⁿ重視chiūⁿ媒體, 無重在地經營(iah是認為無hiah重要, 無hiah緊看tio̍h效果?).
環保團體ê議題操作先跳--過mài講, 環保團體ê介入mā hō͘行動有類似第2點ê情形: 有環保團體介入tō安--a, 在地社區ê串連組織tō無hiah重要--a. Hō͘環保團體chhōa leh去kap政府遊說協商chit點, 實在hō͘ góa chiok看bē做--得, 有châi-tiāu影響環保署, 行政院, siáⁿ-mih tāi-chì to lín去kap頂面chhiâu tō好--a, nah tio̍h koh hiah無閒去bú 1 ê反對聯盟, koh來tō是sio連續ê開會, 除去開會iáu是開會, ah若siōng tāi-seng tī社區排tàⁿ-á連署ê tāi-chì, 早tō hō͘ ta̍k-ê pàng bē記--得-a.
論真講góa無反對有替代方案, lán總是對生活ē有chi̍t-kóa想法. M̄-koh需要提出--ê是1 ê方向, m̄是幼節ê規劃, he是政府公務員ê責任(若無, 1冬khai hiah chē chîⁿ飼in是beh chhòng siáⁿ, 年終獎金in koh phēng ta̍k-ê khah早領leh).
橫直, góa tō是歡喜bē來.
