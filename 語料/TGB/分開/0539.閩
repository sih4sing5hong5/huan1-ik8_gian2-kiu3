Se̍h台灣1 lìn
利用làng-phāng se̍h台灣1 lìn, 滿sì-kè lóng是殖民者ê影jiah.
清國時期3大「叛亂」, tī新竹lóng看ē tio̍h參與鎮壓ê記錄. 竹北ê「采田福地」, 是新竹平埔Taokas動員鎮壓朱一貴事件了後, 清國皇帝賜hō͘ chiah-ê半chheⁿ熟ê「化番」ê七姓宗祠. 新埔義民廟後piah 2 ê大墓tâi--ê, 是鎮壓林爽文kap戴潮春事件ê「義民」, 『褒忠』大大字掛tī廟門.替統治者鎮壓造反叫做「義民」「義勇」, án-ne反抗者是siáⁿ?
鹿港kap北港ê媽祖廟lóng teh強調清國皇帝ê賜封, 鹿港天后宮內底, 壁--nih掛1張征服台灣ê「施琅將軍」畫像; 鹿港新祖宮廟門ê聯á án-ne寫:『聖母顯靈安黑水, 清師乘勢奪軍山.』講--ê是林爽文事件ê時, 媽祖引清國軍隊渡過烏水溝, 順利chiūⁿ岸鎮壓反抗者.
Chiūⁿ阿里山ê公路口, 吳鳳廟iáu chiâⁿ大pān chhāi tī hia teh恥笑Tso ê族人, 吳鳳神話chit ê日本時代編--出-來ê殖民pe̍h-chha̍t hông thuh破了後, m̄-tāⁿ無kā吳鳳廟thiah掉, iah是chhāi牌á批判kap說明歷史ê扭曲, 顛倒用遊客中心ê形式繼續執行「洗腦」ê功能!
Tī台南, 強調本土ê「獨派市長」真chhia-iāⁿ teh肯定「鄭成功開台」ê形象, 「文化古都」正正是用China讀冊人ê正統思想tha̍h--起-來-ê, 心情實在真沉重.
歷史解說權tī siáng手頭? Lán iáu teh肯定外來殖民統治者ê價值判斷, iáu無有歷史kap文化透底ê反省, 批判kap清洗, án-ne台灣kám非殖民化(decolonization)--a? Chit-má kám是後殖民--a?
講tio̍h歷史解說權, chit-má號做技能訓練所ê泰源kaⁿ獄, 藍色恐怖時代ê泰源事件ùi歷史記tì--nih無--去-a, 泰源事件kám m̄是台灣人光榮ê反抗hō-jiah? Iah是講he是暴力起義, 無符合「理性, 和平, 冤枉」ê「平反」價值標準?
久年來ê社區營造kap觀光文化產業, 強調--ê到底是siáⁿ? 是經濟優先ê短線利益? 是政治kà力? 是利用資源來勢力重組?
像三義ê柴刻街á, 店á賣ê mi̍h件真chē lóng是「made in China」, 在地ê柴刻產業ē得tio̍h重新發展ê基礎, iah是ē koh khah緊瓦解? 舊山線勝興車頭經過社區營造chiâⁿ做觀光地, piān若hioh-khùn日, 人tō chē kah ná山, m̄-koh觀光客chah--tńg-去-ê是siáⁿ? 在地留--落-來-ê koh有siáⁿ? 在地歷史kap文化有thang án-ne來得tio̍h自主發展ê機會? 池上kap關山mā有chiâⁿ chē社區營造ê庄á, m̄-koh觀光型ê社區營造到底hō͘在地有siáⁿ根本ê改變? 地方產業結構原在, 政治決定一切原在, 觀光型ê收入有thang維持jōa久長? Hō͘在地ê機會有jōa大? 在地參與, 經濟kap文化層面kám正經有thang自主發展?
Tī台東E’dolan(都蘭), ùi高雄搬sóa來chia ê作家真phìⁿ-siùⁿ台灣資本主義ê市場運作, i講台灣ê BOT根本tō是好tio̍h財團, hōaⁿ權ê民進黨根本tō無文化ê涵養, chiâⁿ chē文化資產iah自然景觀lóng BOT hō͘財團báu錢, 像高雄柴山ê英國領事館BOT hō͘漢王飯店「管理」, kui間soah pìⁿ做大餐廳, 經濟利益khah重過文化kap歷史ê意義!
Tī花蓮壽豐, 1 ê Truku朋友講i kiōng beh精神分裂--a, 看新聞ē un-chut, 看hioh-khun日花蓮觀光客滿滿sī māē un-chut, 想tio̍h部落ê未來kāng款ē un-chut, 想tio̍h tī台北享受體制資源ê都市原住民精英, koh khah ē ut-chut!
In部落ê少年家hoah beh o̍h人來做社區營造, i認為ài先想清楚是án-chóaⁿ beh社區營造? 社區營造beh hō͘部落siáⁿ-mih改變? 經濟地位kám有thang改善? 社區營造是án-chóaⁿ是專家學者teh審查? 社區營造行ē通, án-ne是án-chóaⁿ koh tio̍h hō͘村里長teh食了米? 社區營造ê正面意義lóng hō͘人過頭肯定, 負面影響hām限制soah顛倒無人beh面對, án-ne來, kám是體制收編ê作用? 村長kap發展協會, kám是變形ê派系分化統治手路?
Tī花蓮美崙á, 過去是台語學生ê sianpai真煩惱chit-má學校ê母語教育, 像in hia ê國校á, 原住民學生差不多lóng是Truku, 學校soah kā原住民集中--起-來, chhap-chhap是toh 1族總教Pangchah語, 教育若無社區化在地化, 若無kā母語chiâⁿ做教學語言, kan-taⁿ單純是1禮拜1點鐘ê「母語課程」, 在地認同kap在地自主lóng koh離真hn̄g.
經過Khong-á-liâu核四廠ê時, 想tio̍h 10外冬ê反核運動nah ē戰bē過政治現實? 在地人生存意願chiah是反核siōng要緊mā siōng有力ê訴求, tiâu tī政治對決, iah是ká tī行政, 法律, 政策ê層次, kan-taⁿ是jú lā jú bē清. 觀光, 社區營造, 文化資產, 環保, 母語, 運動, chiah-ê進步ê觀念kap訴求, 核心ê關懷kám m̄是ài以人做主體? 在地人ê生活, 意願kap感受, soah lóng ài服從學客, 政客, 社客, 財團, 官僚kap專業, chiah符合「進步」kap「理性」ê標準?
Tī宜蘭做發chai(育苗) khang-khòe ê陳大哥講, in研究1項稻á ê新品種siōng無mā tio̍h 10冬, chit-má lán ê政策lóng是政治決定一切, 改良場ê計畫tiāⁿ lóng 2~3冬tio̍h-ài結束, 政策koh khah害, lóng考慮beh 2~3月日tō看tio̍h結果, án-ne lán到底是beh án-chóaⁿ活--落-去?
想tio̍h lán台灣社會未來ê出路, 若m̄願ùi根本做起, 若無beh有久長koh闊面ê思考, mā無beh kā原則hut hō͘明, 心思kan-taⁿ tòe hiah-ê政治人teh起起落落, kan-taⁿ tiâu tī目chiu前ê輸贏, lán kám ē有真正ê出路kap ǹg望?
