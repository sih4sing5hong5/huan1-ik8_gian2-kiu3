『政治不正確』ê「傳統」ùi toh來?
用1款可能無法tō͘認同, m̄-koh至少想beh理解ê心情, 碩士班1年ê時修1門關係50年代文學ê課程. 課程中hiah-ê懷鄉, 反共kap戰鬥ê文學, 並無使góa血燒滾ka2, 若讀tio̍h chi̍t-kóa官方ê宣傳口號kap政策史料, góa tiāⁿ ē phōng心起chheh.
Hit kui ê學期góa lóng tī 1種感覺bē-tàng完整進入時代文脈, soah疑問真chē, koh像m̄知án-chóaⁿ疑問ê款式. 1 piàn討論「自由主義」ê「傳統」án-chóaⁿ ùi中國過渡台灣ê情形, góa實在聽無siáⁿ有, 總算擋bē-tiâu請教老師, chit ê關係「傳統」ê「時間點」án-chóaⁿ定位ê問題, i感覺無要無緊, soah hō͘ góa思考不時tùn-teⁿ.
雖bóng che中間是真chē複雜ê歷史, 政治kap權力關係ká chò-hóe, góa要意--ê是「án-chóaⁿ開始」. 可比lán不時講戰後台灣現代詩ê發展承繼2 ê「傳統」, iā tō是詩人陳千武所提「雙球根」ê講法, 1 ê來自戰前受日本文壇矢野峰人、西川滿等人影響ê近代新詩精神, 另外1 ê是『紀弦』,『覃子豪』等人提倡ùi中國chah--來ê現代派.
總--是, hit ê「傳統」ê起點tī toh? Lán án-chóaⁿ明確koh精準去kā源頭kí--出-來? Ná像góa續--落beh問--ê是, 到底siáⁿ-mih時chūn日本時代ta̍k-ê真自然teh講lán chē-chē人講ê話號做「台灣話」? 日本人來編ê字典mā hām連雅堂編--ê sio-kâng叫《台灣語典》, chit-má soah變做「閩南語」? Koh siáⁿ-mih時chūn有「Hō-ló沙文主義」chit款mi̍h-kiāⁿ? Siáⁿ-mih時chūn lán提倡多元社會, m̄-koh「講台語」soah變做1種『政治不正確』? 簡單講tō是siáⁿ-mih時chūn i hông『邊緣』做『閩南方言』, koh siáⁿ-mih時chūn soah koh變做1種「霸權」? Siáng teh替lán用另外1款『政治正確』來詮釋? 到底chiah-ê lóng是ùi siáⁿ-mih時chūn開始--ê?
Kám是真無聊ê問題? 深入落講其實tō ē ngiàu tio̍h siōng敏感ê神經, 所以tiāⁿ-tiāⁿ lán甘願無感無覺. 尤其6--月去台中發表論文有發生1段『小插曲』.
Góa chham 2 ê所謂「外省人」第2代kāng 1場發表論文. A探討--ê是『賽德克巴萊』歷史認同ê批判問題; B寫--ê是有關『駱以軍』小說ê書寫轉向.
A ê踏話頭不止感性, 提出歷史對文學研究ê重要, 特別是i ka-tī ê身份kap認同, 甚至hāⁿ過時空去思考Seteq族ê回歸kap實踐. B是用tú出版無jōa久ê『外省人家書』集結chò-hóe ê『流離記意: 無法寄達的家書』內面, 看tio̍h góa ê文章hông收入, 來提起góa ê名koh坐tī i邊--á做話頭. Góa想i是刻意beh用chit款話頭來替ka-tī tháu-pàng某chi̍t-kóa『潛層的焦慮』. 甚至i講tio̍h小說家ê『焦慮』, 受tio̍h壓迫ê『焦慮』.Góa ê論文是以台文來討論80年代台語文學運動中,《台灣新文化》chit份雜誌tī文學史內ê位置. Góa先用中文回應i來說明góa ê『扞格』ùi toh來, 因為góan爸爸是Hō-ló人, 外公是Amis, 外má是客人, góa欠「外省」chit種身份kap記tì, m̄-koh iû-gôan真願意去讀家書, beh去理解, 彌補chi̍t-kóa mi̍h-kiāⁿ. 續--來koh問,『駱以軍』欠其他記tì, kám thang用kāng款ê心情來看待島嶼頂其他ê族群? Kám thang mài koh ta̍k不時有意無意teh khau洗góan chit款講『台灣國語』ê人? Ah既然lóng用台文寫--a, 若koh ka-tī「翻」1 piàn當然真thiám, 所以góa iā真自然用台語宣讀góa ê論文.
M̄-koh góa宣讀到一半, B離開會場. 後--來i tī回應內並無解說i ê離席, soah講起tú-chiah góa ê宣讀hō͘ i『聽不懂, 覺得很無聊, 我也不想學台語』ê話. Góa tī回應中並無見怪--i, koh是kāng款「三八假賢慧」teh kún笑, 牽去別位講tio̍h「多元」是應當互相「欣賞」ê態度,「族群關係」tō ná像愛情, lí提昇góa, mā請hō͘ góa kā lí豐富等等. 只是iû-gôan真m̄願koh問kah真沉重, án-chóaⁿ真chē人mā teh順應多元, thián開心胸, 開始kah意客話, 聽原住民音樂(hōan-sè是用1種『異國情調的浪漫』?), soah便若有人講台語ê時, tio̍h感覺神經線sio-phah電.「講台語」tang時變做1種『政治不正確』? 其實若ka-tī ê母語bat是台語, thang koh進chi̍t步問, tang時lán變kah「討厭ka-tī」?
Lí ē-tàng講kah kài輕鬆,『我聽不懂, 覺得很無聊, 我也不想學』, che góa tio̍h尊重. M̄-koh joā chē在地無kāng語族ê台灣人, 對學「中文」chit chân tāi-chì, kám thang講kah hiah輕鬆,「góa聽無, 感覺chiok無聊, góa mā無想beh o̍h」? In kám敢? In kám有意識? 若準góa chit-má面對「華文」勢力mā m̄敢講「góa聽無, 感覺chiok無聊, góa mā無想beh學」. 準敢, góa細hàn ê時作業簿á不止全紅字, 手té可能ta̍k日hông phah kah紅kòng-kòng, he tiāⁿ-tio̍h是真痛苦ê過程, m̄-koh góa差不多bē記了了--a, 何況當時無人提醒gín-á, 社會其實有1種Michel Foucault講ê『規訓的力量』teh kā lán運行. 準敢, góa chit chūn無thang tī chia發表論文, góa考bē-tiâu研究所, kan-taⁿ ē-tàng做苦力去做工, thàn hit-kóa m̄-chiâⁿ chîⁿ, he無--打-緊, góa koh tio̍h hông恥笑lán「m̄-bat字兼無衛生」, 是1 ê無水準ê『台客』, tō像hiah-ê góa所敬愛, tī田--nih m̄驚風雨, khiām腸neh肚, 善良koh親切, soah hō͘社會khǹg tī kē層, 管thài i kiōng beh消失ê a公a-má. 到底壓迫kap權力是án-chóaⁿ hông『放置與擱置』?
Góa當然無hiah白目, iā tio̍h-ài tòe潮流行, 步步謹慎只求mài hông淹--去. M̄-koh góa內心起造1幅理想世界ê美麗藍圖. Tō像chû--年jo̍ah--人góa去客家小鎮ê美濃tòa 10工, kap 1 tīn美濃「後生」(hio-sàng, 少年人) chò-hóe籌備『笠山文學營』ê日子. Chìn前, góa 1句客話to聽無, hit kúi工soah o̍h bē-chió句, 特別是1日暗時, 某1位後生tī白板頂寫『開會時請說客家話』, góa驚chi̍t-tiô! M̄-koh心內想--ê並m̄是:「Bē pah! Góa聽無neh! Án-ne góa beh án-chóaⁿ開會?」Soah是「Kháu!『太酷了』! Chiah-ê比góa少年ê後生『幹得好』!」Góa並無像hit ê B tī研討會soah走ná飛án-ne離開會場. 顛倒hit暗góa koh真快樂一直teh問邊--á ê A斌kap『胖妹』講:『剛他們說什麼? 笑什麼? 快告訴我!』『那句怎麼說? 快教我! 我也要學!』He是góa ê態度, hit kúi日góa直直kā in o̍h kóa日常客話, 問薰樓ê建築, 問小鎮ê文化kap歷史, 問美濃愛鄉協進會ê組織, 問反水庫ê故事. Góa無因為『隔闔』tō『焦慮』, soah用1種學習ê心態, 真緊tō kap in sńg chò-hóe, mā真緊了解chit ê所在ê可愛. Hit ê jo̍ah--人kap hiah-ê光景lóng真hō͘ góa siàu念.
Tang時「語境」無kâng, 思考ê『邏輯』mā有雙重標準? Tang時講台語變做1種『政治不正確』? Tang時lán真正踏入『多音交響與族群共榮的實踐』? 認同ê轉向是1 ê痛苦ê過程, iā開始對話, 互相欣賞, 甚至有所「共鳴」, koh是1 ê大挑戰. Kám是lán面對族群, 語言chit號幼路koh敏感ê課題ê時, lán tio̍h重新調整心態?
『政治不正確』ê「傳統」到底tùi toh來? Che其實kap台灣詩beh建立siáⁿ款ê「傳統」? I kám有「傳統」? Hit ê「傳統」ē ùi tang時開始? 是thang sio比較來談--ê.
戰後台籍作家(大部份是男性)形成『跨語的一代』, 致使文化斷線. Góa tī口述歷史中chhōe tio̍h台籍女性(特別是228消失ê台灣精英ê ke-āu), 用語言, 歌謠, 完成, chhiâⁿ-khîⁿ in ê見證. Lí講he m̄是文學? Góa認為, in tī幽暗ê暗影ē-kha iû-gôan尊嚴來殘活性命, 一直到90年代以後, 總算有人願意去聽in ê心聲, kā in書寫. 50年代ê台灣人kha̍p-bē-tio̍h tō落難, 權力地位chi̍t時á chiâu降階, m̄-bat字--ê無機會hông看--tio̍h或者自我記錄, 形成所謂正統甚至是傳統ê文學. 特別是tī偽善ê多元, hō͘人『窒息的文明』進程中, in ê文學ná像kan-taⁿ ē-tàng chiâu銘刻tī曖昧koh憂悶, 束縛koh封釘ê記tì內面.
