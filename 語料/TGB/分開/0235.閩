Voyu 是台灣阿里山 Tso ê 人, Saviki 部落 ê 青年, mā 是 lán 台灣青年之聲 ê 同志, i 一直真積極 teh 思考, teh 走 chhōe 族群重生 ê 出路, mā 真用心 teh 落實 i ê 理想, chit-má lán tō 來分享 i ê 觀察 kap 理想.
接續是訪談 ê 記錄:
問: Chiâⁿ 做台灣原住民青年, lí 認為台灣原住民 ê 困境主要 tī toh?
答: 台灣原住民 ê 問題, 整體來看是結構面, 制度面 ê 問題. 原住民無論 tī 政治, 經濟, 教育 kap 文化等等各方面 lóng 是受支配, 受控制 ê 狀態.
過去 400 冬統治台灣 ê 外來政權, lóng 用殖民者 ê 心態 teh 統治原住民, 用 in ê 文化霸權壓制原住民, 消滅原住民主體文化認同, kā 原住民當做二等公民, 像日本時代 ê 皇民化政策, tō 要求 góan tio̍h 認同天皇 hām 日本國; 國民黨 mā kāng 款.
M̄-koh, 原住民 ê 反抗往往 lóng 真簡單 tō hō͘ 統治者化解 kap 收編. 過去原住民 kiàn-nā 出來抗議, 國民黨 tō tàn chi̍t-kóa 肉 iù-á 來安 tah, chiâⁿ chē 原住民 soah án-ne tō 滿足; 另外 1 波原住民抗爭 koh 出現 ê 時, 統治者照常用 chit 款步數. Án-ne kan-taⁿ 是 kā 抗議者 so 頭 niâ, 其實根本無解決問題, 根本欠缺整體性 kap 結構性 ê 變革!
像原住民行政委員會成立 1 冬來, kan-taⁿ 是接續過去台灣省政府 ê khang-khòe, 經費 sui-bóng 有增加, m̄-koh 無真正 teh phah-piàⁿ ê 方向. Koh chhan 像頂屆立委選舉, 經過 6‧16 抗爭了後, 山地原住民 kap 平地原住民 ê 立委席次 sui-bóng lóng ùi 3 席增加到 4 席, 實際上對原住民 ê 權利無真正 ê 幫贊, 顛倒利用選舉, kā 原住民知識菁英 kap 原運份子收編入去體制內底, che 是原住民運動真大 ê 失敗. Che 是原住民運動 tio̍h-ài 面對 ê 問題.
問: 結構面 ê 控制對原住民主體性 ê 傷害主要 tī toh?
答: 外來政權對原住民主體性 ê 傷害, 主要是對語言, 文化 kap 歷史傳承 ê 扭曲, 吳鳳 ê 故事 kap 228 事件 chiah-ê 歷史 ê 扭曲, tō 是明顯 ê 例. 文化體系受 tio̍h 扭曲, 強勢文化 ngē 侵入 ê 時, 原住民 ê 文化 kap 價值觀 sûi 受 tio̍h 破害, 致使原住民對自我族群 ê 認同 kap 自信 lóng 受 tio̍h chiâⁿ 大 ê 打擊, mā ē án-ne 來接受外來資訊 ê 引導, 失去主體性. 政治上 kap 經濟上 ê 處境 tō koh-khah 免講--a. Beh hō͘ 主體性重新 puh-íⁿ, tio̍h-ài 先 kā 扭曲 ê 歷史 pan hō͘ 正, che ài 靠原住民運動團體 chò-hóe phah-piàⁿ.
問: Siōng 現實面--ê 是經濟上 ê 問題, 原住民現此時 tī chit 方面 siōng 大 ê 危機是 siáⁿ?
答: Chit-má siōng 要緊--ê tō 是土地問題, 原住民 kap 平權會 ê 爭議 tō tī chia.
平權會其實 tō 是 tī 山地開發真久 ê 平地人, 後壁有財團 teh 支持 kap 支援, 因為 chit-má 受 tio̍h 所謂「山地保留地」ê 法令限制, 無法度繼續開發--落-去, in ǹg 望 kā 現有已經開發 ê 土地就地合法化, 平權會 tō 是 án-ne 組--起-來-ê.
財團出 chîⁿ 炒地皮, m̄-koh 因為法令限制無法度合法買賣土地, chiah ē 透過平權會來操作, 親像 tī 南投和平鄉仁愛鄉 chiah-ê 所在, 原住民 kap 平地人 ê 合作無平等契約 ê 基礎, 實際上是原住民出土地, 平地人hō͘ lí 做股東, 共同開發, chiah koh 增加外資 kā 原住民 ê 股權 chia̍h 掉, lō͘ 尾財團 chiah 出 chîⁿ 買 hiah-ê 土地. 用 chit 款變相轉賣 ê 方式 kā 原住民 ê 土地騙--去, chiâⁿ chē 原住民無了解 chit 款陷阱, 無 tiuⁿ 無 tî 土地 tō 無--去-a.
若繼續 hō͘ 財團 án-ne 侵門踏戶落--去, 像烏來, 復興鄉上巴陵 kap 下巴陵 chiah-ê 所在, 財團借口 ē 促進地方繁榮, 增加工作機會, 實際上原住民 soah pìⁿ 做經濟體系內底 siōng kē 層 ê 勞工, 實質 ê 生活無 siáⁿ 改善, 準有 chió 數人賣土地來 hó-gia̍h, the̍h-tio̍h kúi 千萬了後, chiâⁿ chē mā 因為 bē-hiáu 運用 chiah-ê 財產, chîⁿ liam-mi tō khai ta--去, 生活真緊 tō koh tú-tio̍h 困境. Sui-bóng bat 是 chit-tè 土地本底 ê 主人, m̄-koh tī 經濟發展上欠缺主體性, 原住民 tī ka-tī ê 土地頂 kôan ē 失去主導權.
原住民 khòng-khoah ê 土地 ta̍uh-ta̍uh-á 流失, 文化 mā tòe--leh ta-lian--去. 文化 kap 土地是 sio 牽 bán--ê, 文化 tō 是生活, 失去生活 ê 環境空間, iah 是 hō͘ 另外 1 批經濟優勢者控制 ê 時, 文化 tō 死--去-a. 若 beh 活--出-來 tio̍h-ài 有自主性 tiàm 土地頂 kôan 生 thòaⁿ kap 生活, 文化 chiah 有活跳跳 ê 性命 tī--leh; tī 受支配 ê 生活內底, nah 有可能有自主 ê 文化出現--leh?
平權會若照 án-ne 一直 kā 原住民 ê 土地侵佔--去, 原住民終其尾 ē 滅族.
問: 就 góa 所知, 過去一直強調關懷弱勢 ê 民進黨, chit-má soah teh 支持平權會?
答: 像 tī 南投, 過去民進黨真關懷弱勢, m̄-koh chit-má 為 tio̍h 選票, 為 tio̍h 得 tio̍h 平權會 ê 支持, soah 顛倒頭來要求原住民 kā 土地讓 hō͘ 平地人.
Che 對原住民是 chiâⁿ 大 ê 傷害. 1 phiàn 土地內底若有 1 tè 是屬財團 ê, 真緊 tō ē ná 病毒 teh thòaⁿ kāng 款, 產生各種社會問題, tī 烏來 kap 復興鄉 chiah-ê 所在, 外來者賣毒品 hō͘ 原住民, 等到原住民無 châi-tiāu la̍p-chîⁿ ê 時, tō kan-taⁿ ē-sái kā 土地 the̍h 去抵押 thang hêng 債務.
原住民無真正得 tio̍h 經濟 ê 轉型, 顛倒 hō͘ 外來 ê 價值影響產生幻想. Chîⁿ 其實無 tńg 到原住民手頭, 是走入去財團 ê lak 袋 á 內底. 表面看--來經濟有改善有發展, m̄-koh 實際原住民 ê 生活無得 tio̍h 改善, kāng 款 teh 做 siōng kē 層 ê 勞動 khang-khòe.
Che tō 是原住民 kap 平權會 siōng 大 ê 矛盾 kap 衝突. 財團利用平權會侵入原住民社會, 結果土地無--去, 原住民連生存 ê 機會 to tòe leh 無--去.
M̄-chiah 講 tio̍h-ài 趕緊成立原住民自治區, 透過自主立法嚴格來保障原住民經濟開發 iah 是保留土地 ê 自主權, che mā 是原住民運動追求 ê 目標. 無需要財團介入主導原住民 ê 生存空間, chiah ē-tàng 避免文化流失, mā thang 維護尊嚴.
問: Lí kám ē-sái 說明用憲法保障原住民自治權 ê 基本思考?
答: Kā 原住民 ê 自治權寫入去憲法, 爭取制度面 ê 保障, 是 siōng 根本 mā 是 siōng 需要 ê 方法.
1 ê 族群有 1 ê 自治區. Tòa tī 自治區內底--ê, 無論原住民 iah 平地人, lóng tio̍h 遵守自治區 ê 法令規定, án-ne chiah ē-tàng 減 chió 財團侵入 ê 問題. 政治制度上有自主權, 其他像教育, 文化, 經濟 chiah-ê 問題, mā chiah 有解決 ê 可能.
Góa 想 che tio̍h-ài 重新制憲 chiah 有法度進行. 憲法本身 tō 是 1 種契約, ē-sái 共同規劃台灣未來 ê 族群發展方向, góa 認為 che 是 siōng 好 ê 方法, mā 是 siōng kôan ê 目標. M̄-koh beh tī 既有制度 ê 結構--nih 修改 i ê 制度, 是無 siáⁿ 可能 ê tāi-chì, 因為本身 tō 受 tio̍h 控制, 跳脫 bē 出--來, koh-khah 免講結構面 iah 本質上有 thang án-chóaⁿ kā 改變!
問: Góa 想, 對台灣來講, 需要 phah 破舊體制 ê sok-pa̍k, 重頭起造 1 ê 新 ê 體制, 社會結構, 族群關係, 生活品質 kap 性命價值 ê 認知 chiah-ê, tī che 過程中進行瓦解 kap 重組, mā tio̍h án-ne chiah 有 1 ê 徹底改變 ê 機會!
答: Tio̍h! 其實 siōng 偉大 mā siōng 宏觀 ê 理想 tō 是台灣 ài 建國, tī 建國 ê 過程中, 有新 ê 憲法委員會制定新憲法, chiah 有 châi-tiāu 解決原住民基本 ê 問題, che mā 是 góa 追求 ê 最大目標.
Lán bē-sái hō͘ 現實面 ê 考慮牽 bán tiâu--leh, iah 是停留 tī 反抗情緒 ê 層面, kan-taⁿ 注神 tī 形式上 ê 國格追求, koh-khah 要緊--ê 是實質上國家內涵 ê 層面, 是 beh 追求整體社會 koh-khah 大 ê 正義 kap koh-khah 大 ê 利益!
問: 原住民各族群互相之間 ê 矛盾, mā 是原住民運動真 oh 突破 ê 困境, lí 認為問題出 tī toh?
答: 過去 ê「古早時代」, 原住民各族群各部落之間, tiāⁿ-tiāⁿ 為 tio̍h 土地互相 teh sio-kiat. M̄-koh 經過日本時代 ê 理番政策了後, 產生共通語言——日語, 原住民之間 ê 矛盾有 khah 無 hiah 緊張--a, 甚至原住民 kap 漢人 ê 關係 mā phēng chit-má khah 好, 像 228 事件 ê 時 chūn, 阿里山 Tso ê 人 tō bat 派兵落山, kap 平地人 chò-hóe 反抗國民黨, che 是因為原住民 kap 漢人有共同 ê 敵人, 是命運共同體.
M̄-koh 國民黨統治了後, m̄-nā 平地人 kap 原住民產生矛盾, 連原住民之間 mā 為 tio̍h 選舉 hông 分化.
平地原住民 kap 山地原住民互相 bē 信任, 原住民選立委 ê 時 mā tio̍h-ài 靠 ka-tī ê 族群 chiah 有 châi-tiāu 當選, 族群 ê 界線真簡單 tō koh 走--出-來, khah 嚴重--ê koh ē 互相對立. 國民黨 ê 選舉文化, 造 chiâⁿ kāng 族立委 khah beh 照顧本族人, 對待 chió 數族群 tō kan-taⁿ 選舉拜票 ê 時 chiah ē 出現, 選舉結束了 tō bē koh 去行踏, 真罕得有人 ē 用超越族群 ê 方式去 pháng 選舉爭取各族群 ê 支持, m̄-chiah lóng 先 kā ka-tī 族群 ê 票源鞏固 hō͘ 穩, chhun--ê chiah koh 講.
語言 kap 文化 ê 差別 bē 造 chiâⁿ 分裂, 顛倒是選舉 ê 利益衝突 chiah ē 產生 koh-khah 大 ê 分化; 控制選舉--ê tō 是統治者──國民黨.
目前 ê 選舉制度造 chiâⁿ 原住民 oh 整合, 表面上菁英份子像立委, 講是為原住民來服務, 實質上為 tio̍h 選票 iáu 是 tio̍h óa-hù 國民黨. 就選舉制度來講, beh 促成原住民統合根本 tō 無可能.
問: 目前原住民運動 ê 欠缺 kap 限制 tī toh?
答: 原住民運動過去一直真欠缺主體性 kap 全面性 ê 思考. 原運份子若 kan-taⁿ 為 tio̍h 某 1 ê 族群 ê 利益 tī 體制內爭取改革, 力量 m̄-nā ē hō͘ 體制消磨--去, mā ē 造 chiâⁿ 原住民之間 koh-khah 大 ê 衝突.
原運 ē 失敗, 原因 tō 是無法度整合無 kāng 議題造 chiâⁿ ê 族群間 ê 利益衝突. Tio̍h-ài 有超越族群利益 ê 大局思考出現, chiah 有可能產生整合 ê 機會, 若無, 現階段原運真 oh 有突破 kap 轉變 ê 機會.
原運 ùi 解嚴了後, 1989 年到 taⁿ 一直起起落落.
用原住民權利促進會 (原權會) 做例, ùi 組成到 hō͘ 體制收編來衰退, chi̍t-kóa 原運份子 mā lóng kā 原權會當做政治跳板, 一直跳 bē 出既有體制 ê 限制, koh-khah 無法度 kā 原住民族群 kho͘ tàu-tīn, 一般原住民 mā 感覺無人 beh 替 in 爭取權益, iah 是認為 koh-khah piàⁿ mā 是做白工, tō pìⁿ 做「sûi 人顧性命」. Che 是目前原運 ê 欠缺 kap 限制.
問: Lí 認為原住民 chit-má 主觀上 ài 趕緊先 chhōe--tńg-來-ê 是 siáⁿ?
答: Tī chit-pái 原住民委員會舉辦 ê 世界原住民展內底, Maōri 人展現 ê 自信, 是台灣 ê 原住民 tòe bē tio̍h--ê.
Maōri 人對 in 族群服裝 ê 珍惜 kap 驕傲, tō 準 chiūⁿ 台表演 soah, 無論是去 se̍h 街 iah tńg 飯店, mā iû-gôan kui 工 chhēng-tiâu-tiâu. 台灣 ê 原住民離開舞台了後, tō 緊 kā 衫換掉, 準是為 tio̍h 方便, 表現--出-來-ê 是對 ka-tī 族群服裝欠缺自信.
Chit 款欠缺自信 kap 主體性自覺 ê 情形, 台灣 ê 原住民表現 kah 比其他國家 ê 原住民 koh-khah 明顯, 無 hit 種「góa tō 是文化! góa beh 展現--出-來!」ê 強烈企圖.
Beh 建立民族自覺, tio̍h-ài 有對族群文化發展 ê 強烈企圖心, 強烈到 hō͘ 人想 beh 知影 lí 是 siáⁿ-mih 款 ê 族群. Maōri 人 chit 種強烈 ê 主體性, tō 是原住民 siōng 需要 ê 氣勢 kap 精神. 若有 chit 款氣勢, 無論進行 siáⁿ-mih 運動, chiah ē 產生真正驚--人 ê 力量, 人數 koh-khha chió, mā ē-sái hō͘ 人感受 tio̍h chit 款氣勢. 原住民過去 bat 有 chit 款力量, chit-má 應該 ài kā chhōe--tńg-來!
問: Chit 款族群自信 ê 重建 beh án-chóaⁿ 開始?
答: 因為原住民競爭力 khah 弱, beh 爭取自主 ê 時, tiāⁿ 有人 ē 問:「Lín kám ē-sái?」原住民 ka-tī mā ē 問講:「Lán kám ē-sái?」
原住民 beh kā 自主 kap 尊嚴 chhōe--tńg-來, 問題 m̄ 是「kám ē-sái」, 是「beh做--無」, 若 beh 做 tō 是自主 kap 自覺 ê 展現, 無論結果 án-chóaⁿ, 總--是 ka-tī 做出選擇, m̄ 是別人 ê 安排 kap 控制.
親像設立民族學院 tō 是主體性 ê 具體表現, sui-bóng 真困難, m̄-koh 重要--ê 是 beh 去做.
民族學院 m̄ 是 beh 培養學問高深 ê 專業人才, m̄-koh soah 是重建民族自覺 kap 自信 siōng 好 ê 所在. Chit 款自覺 kap 自信是台灣原住民過去 bat 有--ê, chit-má ta̍uh-ta̍uh-á 無--去, tio̍h-ài 緊 kā chit 款精神力量 chhōe--tńg-來.
Beh 爭取原住民自治權 mā 是 ài 用 chit 款自主 ê 精神去實踐, ta̍k ê 人做 ka-tī 認為該做 ê tāi-chì tō ē 有主體性, ǹg 望 mā tō tī chia.
問: Lí 對 ka-tī ê 未來有 siáⁿ-mih 款 phah 算?
答: Góa tiāⁿ teh 思考 ka-tī ài án-chóaⁿ 做, chiah ē-sái 對 góa ê 族人 kap 原住民有正面 koh 長遠 ê 幫贊 hām 影響. 就 góa chit-má ê 資源 kap 朋友網絡來講, 可能 ài ùi Tso 開始做.
目前 góan tī 部落 kap 都市成立 1 ê 青年會, ǹg 望透過 chit 款方式 kap 部落青年溝通, 交換意見, mā 借 chit 款方式來重建部落青年 ê 族群意識 kap 自信. Sui-bóng 無法度 kap 民族學院 sio 比 phēng, m̄-koh 總--是 1 ê 開始.
Chit ê 青年會主要是 Tso ê 大學知識青年組成--ê. 都市 kap 部落 ê 少年人, tī 思考方式, 生活環境 kap 工作性質 chiah-ê 方面 lóng 無 kâng. 一般講--來, 部落青年 tú--tio̍h-ê 是 khah 實際 ê 問題; 都市青年大部分有家庭保護來大 hàn, 接受完整 ê 教育, 接觸--ê mā 是一般主流資訊, hām 部落 ê 認知離真 hn̄g. M̄-chiah ē ǹg 望透過活動來互相交流, 促進互相 ê 了解, thang 進 1 步來結合.
過去, 部落青年對 (Tso) 大學生有真 chē 偏見; 大學生滿腹理想, 想 beh 整頓 ka-tī 成長 ê 部落, soah 發現 m̄ 知 beh tùi toh 出力, pháng bē 行. Che tō 是概念 kap 實質運作上, 想法差別真大造 chiâⁿ--ê.
Góa ǹg 望 ē-tàng 減 chió 互相 ê 距離, 為 Tso 思考出 1 ê 方向:「Án-chóaⁿ 做 chiah ē-tàng 建立主體性」, 建立 ùi Tso ê 立場思考政治, 經濟, 教育, 文化 chiah-ê 問題 ê 觀點, 來重建族群 ê 自覺 kap 自信.
Tī 現階段, góa mā 想 beh kā 部落 hām 都市 ê 青年結合, hō͘ 少年人了解過去 ê 歷史真相, chhan 像 228 事件對山頂部落 ê 人來講, 是完全空白 ê 記 tì, in 知影真相了後, sûi tō 有 chiok 憤慨 hit 款爆發力, góa 知影 Tso 有 ǹg 望--a.
Ài hō͘ in了解歷史 ê 真相, ùi 真相內底知影敵人是 siáng, án-ne 來 chhōe 出方向 kap 目標. 存在 ê 意義 m̄ 是 kan-taⁿ 為 tio̍h thàn-chîⁿ chia̍h 飯討生活, mā m̄ 是 bông-bông biáu-biáu 無目標, 是「góa 是 Tso ê 人, góa beh 為 tio̍h Tso ê 未來活--落-去」ê 思想重建 khang-khòe.
問: Teh 推動 ê 過程中, lí 得 tio̍h siáⁿ 款 ê 回應?
答: Góa ùi 其他人 ê 反應發覺, ka-tī hông 認為是所謂 ê『偏激』. 事實上, góa kan-taⁿ 是 teh 做 góa ka-tī. 時間若 tńg 去到 200 冬前, góa 是 1 ê 標準 ê 原住民, taⁿ 生活 tī 現代, góa soah pìⁿ 做『異類』!
原住民 ê 文化若 beh 傳承--落-去, tio̍h-ài 學習原住民祖先 ê 做法 kap 自信. M̄ 免自卑, 顛倒 ài 有 1 種生存 tī 山林中面對野獸 ê 時,「góa beh kā lí ián hō͘ tó」hit 款自信心.
Bunun 有 1 句話:「Chiâⁿ 做 1 ê phah-la̍h--ê, 當 góa 出現 tī 山林 ê 時, 猴 san-á ē ka-tī lak--落-來.」Chit 種自信 ài kā chhōe--tńg-來.
當然 chit-má 面對--ê m̄ 是猴 iah 山豬, lán 是 teh 面對現實 ê 大環境, m̄-koh 顛倒 ài koh-khah 有自信 kap 氣魄來面對困境; 換 1 句話講, ài kā 過去原住民面對山林 ê 自信心 chhōe--tńg-來, 勇敢來面對 chit ê 現實 ê 大環境, che 是原住民應該 phah-piàⁿ 培養 ê 生活態度, mā 是 góa 對 ka-tī 真深沉 ê 期待.
[編註] Chit 篇文章是 1998 年 Tek-hôa 訪問 Voyu ê 記錄, 原文是華語版, 刊 tī《青年之聲》月刊第 17 期 (1998年2月), 用 chit 篇文章來 siàu-liām chhím 離開 chit ê 世界 ê 運動伴 Voyu.
