韌性 / Tōa-thâu-liân
旭川 / Ui-chì
『小蜜蜂』/ Chiau-hông
1欉lak葉á ê Pachiluh / Chiau-hông
Tōa-thâu-liân
今年kôaⁿ--人ká-ná來khah早, 淡水chia ta̍k不時都烏陰烏陰, 天氣冷冷溼溼.
Chit-lō季節tī góa ka-tī ê色tì歸類內底, 是淺淺光光ê kiô-á色, 有tām-po̍h-á輕鬆舒適, mā有tām-po̍h-á哀愁kap沉重, 適合kā éng-kòe ê經驗抽絲整理.
Góan chit-iân ê少年人, m̄知是好運ah是不幸, 活tī斷根ê時代, 傳統對góan無約束力, 未來koh茫茫渺渺, kan-taⁿ會sái tòe時行ê水流浮浮沈沈, 用無知保護ka-tī, kā giâ-kang-tîn ê汁當做蜜teh suh.
若是bòai活kah ná phû-phiô, 會sái選擇改變, chit種改變往往親像hō͘雷公khà--tio̍h kāng款, hiông-hiông kui-ê人變無kâng.
Thèng-hāu góan kā無知hám-kak, 開始關心公共事務, 參與社會運動, soah發現吸引góan踏--出-來ê吸石無看--ê-a. 街頭遊行變做Party舞會, 社運頭人是1粒比1粒kôan ê山頭, 若bòai óa--i, ka-tī就ài chiâⁿ做山頭. 人kā góan講, lín生m̄-tio̍h時代, 衝組ê時代過--去-a, chit-má是beh安定kap和平......到底是好運ah是不幸? Góan踏--出-來看--tio̍h ê世界, ká-ná是另外1片大phû-phiô, kāng款tòe水流浮浮沈沈......
M̄甘願, chiâⁿ m̄甘願, kám講góan kan-taⁿ做phû-phiô ê命? Góa探頭金金相, 想beh chhōe tio̍h óa-hù塗生thòaⁿ ê性命.
