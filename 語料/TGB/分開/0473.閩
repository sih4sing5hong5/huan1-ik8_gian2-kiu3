Chia̍h桌ê pháiⁿ習慣
台灣人若厝--nih有人結婚iah是入厝ê時, ē發帖á通知親chiâⁿ朋友來lim喜酒, 一般lóng是tī ka-tī khiā-ke ê大路iah是空地請人客, 主人ē請總鋪師來辦桌, 去lim喜酒tō號做「chia̍h桌」. 早期, 「chia̍h桌」表示chia̍h khah chheⁿ-chhau, mā是khah正式ê場合, beh chia̍h桌chìn前, chhēng-chhah lóng ē sió妝--1-ē, 頭chang sió sé-toh--1-ē.
台灣一直是被殖民ê社會. 台灣人長期hō͘人殖民壓迫, soah產生1款性格: 愛熟識大官, 尤其是厝--nih若有喜事teh請人客, 一定想khang想phāng透過關係chhōe大官來參加, 藉chit-ê機會kā親chiâⁿ朋友lān-sîn ka-tī ê人脈. Tī殖民體制ê大官oan-na有1款性格: 愛遲到, 慣勢òaⁿ到, chia̍h桌ê人客lóng tio̍h thèng-hāu大官òaⁿ到koh hiau-pai入會場坐好了後, chiah ē開桌. 辦桌主人bē抗議òaⁿ來ê大官, 因為大官願意來已經是天大ê面子--a, 其他ê親chiâⁿ朋友thèng-hāu大官mā是理所當然--ê.
自án-ne ta̍k-ê lóng有1款「chia̍h桌ê慣勢」, tō是接--tio̍h ê帖á明明to印6點30分開桌, m̄-koh, ùi主人到人客lóng知iáⁿ bē準時開桌, 唯一認為ē準時開桌--ê kan-taⁿ大官, 因為i參加ê辦桌總--是tī i坐好了後tō開桌, 大官包穩認為i參加ê辦桌主人lóng chiâⁿ準時! 除非hit暗有比i koh khah大ê官.
台灣人kā「chia̍h桌ê慣勢」chit款「nōa性」mā發揚到chia̍h桌以外ê場合, 有chiok chē人參加各種聚會oan-na慣勢òaⁿ到. Chit款「nōa性」lóng是細hàn tòe厝--nih sī大chia̍h桌ê經驗òe--tio̍h-ê. 明明to知iáⁿ約定ê時間, soah kioh是ta̍k-ê一定bē準時到位, ka-tī mā choaⁿ-á慣勢òaⁿ到.
Góa對chit款òaⁿ到soah變做慣勢不止á反感, ē-sái講是chiok chheh--ê! M̄是因為góa hông耽誤jōa chē時間, 是góa認為che是舊時代ê觀念! Tng lán ta̍uh-ta̍uh-á teh thuh破政治假象koh chiù-chōa beh創造新台灣ê時, soah無發現ka-tī有jōa chē pháiⁿ習慣是受舊時代ê影響, koh拚命替ka-tī ê pháiⁿ習慣chhōe理由; m̄-tāⁿ無phah拚beh kā chiah-ê慣勢改--過-來, 顛倒teh kā chiah-ê pháiⁿ習慣教hō͘後1代.
Góa kan-taⁿ ē-sái建議, 準講lí無把握ē-tàng準時到位, án-ne tō提早出門, 提早10分鐘若koh òaⁿ到, 後pái tō提早20分鐘, 若iáu是koh òaⁿ到, che tō表示ka-tī對時間kap交通工具ê掌握度有問題, án-ne後1 pái tō提早1點鐘. Hōan-sè lí ē問góa講, 提早1點鐘若準時到位, m̄-tō ài等人1點鐘? To m̄是teh神經koh...? Góa beh講, 若án-ne, khah早準時到位koh tio̍h等1點鐘iah是koh khah久ê人, m̄-tō jú無辜jú神經?
