政府做tong-kóng, 人民是giàn頭!@Sakoas
電腦彩券大賣, 人民teh siáu發財, bē輸éng過teh ī「Tá Chia Ló」, ta̍k-ê都siàu想1聲就變做好額人.
電腦彩券這種siáu法, lán m̄免用「道德」ê口氣kā phìⁿ-siùⁿ, sàn-chhiah 人siⁿ本就會想beh變好額, 日子免koh hiah kan苦過. Kan-taⁿ是講, lán若論真kā看, ta̍k-ê siáu kah ná gōng giàn頭, hō͘政府這ê做tong-kóng--ê騙m̄知.
這kóa新政府ê舊官僚功夫siuⁿ bái, m̄-tāⁿ無法tō͘改善lán ê經濟, koh tio̍h-ài phāiⁿ舊政府ê nōa賬, 政府無錢, 就用「電腦彩券」這ê步數來lián人民ê錢.
當初時發行「電腦彩券」, 講是beh khêng錢來做「社會福利」; 若照in公佈--ê來看, chiah-ê收入, 獎金佔60% (tio̍h獎--ê ài koh khioh稅金), 13.25%是管理kap銷路ê費用, chhun ê 26.75% beh做社會福利kap公益, 這內底5% beh the̍h去補「健保」了--去ê錢, 45%做「國民年金」ê準備金, 50%分hō͘地方政府運用.
Tī歐洲hiah-ê khah進步ê國家, 「社會福利」這條開銷, 大部份是政府ùi資本家hia khioh稅金來--ê.
Tī lán chia soah顛倒péng, ta̍k-ê納ê稅金, hō͘ hit-kóa官僚kap政客the̍h去補助財團, 像『台積電』, in ê研究發展lóng是這ê政府開錢kā keng--起-來-ê, chit-má in企業有thàn錢--a, koh有thang得tio̍h獎勵補助, thàn愈chē領愈chē, 這kóa補助就是ùi lán ê稅金抽--去-ê.
Ah「社會福利」--leh? Lán chia自早就有teh做「社會福利」--a, m̄-koh一般人享受bē tio̍h, lán ê「社會福利」是teh服務軍公教這kóa少數人--ê, 「社會福利」是特權, m̄是普通作sit--ê, 做工--ê, 領薪水--ê有才tiāu享受--ê.
尾--á, 不滿ê人民一直hoah-hiu, 社會意識mā一直進步, 控制政府資源分配ê政客kap官僚bōe-sái無àn-nāi這kóa「民意」, 「社會福利」ê口號開始tī選舉場jia̍t--起-來. M̄-koh, 服務好額人對in khah實在, in koh bē-sái無重視「民意」, 就想孔想縫, 用包裝--過ê步數, ùi sàn-chhiah人chia khioh錢去做「社會福利」, 尊重「民意」koh bē tek-sit財團, in ê政治地位kap個人利益koh khah穩固. 「電腦彩券」就是in想--tio̍h ê phiat步, 連經濟學者mā liâu落來kā in背書, 穩妥當--ê.
Hōaⁿ政府--ê一直teh順財團ê khùi口, mā不時hoah講財政真ân, 「社會福利」ê開銷tio̍h-ài kiu水; chit-má, 「電腦彩券」發行chiâⁿ 10期--a, hōaⁿ政府--ê kä錢收來that「健保」這ê àu孔, soah koh順續放風聲:「健保了siuⁿ chē, 保險費tio̍h-ài koh起價!」正港是teh kā lán裝siáu--ê!
Sàn-chhiah人買彩券當然有機會péng身, m̄-koh tio̍h看hō͘斟酌: siáng teh做gōng giàn頭, hông騙koh kā人tàu算錢?
