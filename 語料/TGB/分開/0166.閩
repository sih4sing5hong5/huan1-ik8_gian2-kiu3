就業服務數據kap義聯集團徵才ê聯想
馬政權ê勞委會siōng新ê就業服務分析指出, 以教育程度觀察: 求才方面以「無限教育程度」為主, 占求才總人數ê 31.75%, koh來是要求高職學歷, 占26.43%.
所謂ê無限教育程度siōng主要ê就業機會受益者, 除了chió數本國在地ê粗工以外, 其實tō是外勞. 了解外勞法令ê人lóng知影, 若beh chhiàⁿ外勞是bē-tàng要求學歷, 年歲, 經歷--ê, m̄-chiah teh ín外勞ê時, ē有chiok chē m̄知內情ê本國勞工去應徵, m̄-koh資方為tio̍h成本考慮, 一般講--來bē chhiàⁿ本國勞工. Tō算勞委會有無成文ê好意, 規定ài chhiàⁿ一定比例ê本國勞工, m̄-koh資方chhiâng-chāi無teh kā勞委會sìn-táu, che mā是台灣外勞問題一再發生ê主要原因, ùi chia lán tō知是án-chóaⁿ台灣人chhōe無頭路, 外勞soah一直ín--入-來.
就業服務分析koh指出講, 服務人員kap售貨員ê求供倍數1.36 siōng大, koh來是機械設備操作工kap組裝工ê 1.22.
其實che oan-na是騙--人-ê, 第1, 服務人員kap售貨員一般講--來lóng是算件--ê, koh有年歲ê限制, 為tio̍h beh招seng-lí, 頭家chhōe--ê往往是35歲以下koh生了súi ê人做優先考慮, 若無chiah-ê條件, 根本to無錄取ê機會, ài真正kah意做售貨員koh生了súi ê人, chiah ē-tàng ta̍k ê人有1.36 ê工作機會, 所以chit ê求供倍數根本tō無任何意義. 第2, 機械設備操作工kap組裝工ê求供倍數1.22根本是teh hau-siâu, sui-bóng機械設備操作工kap組裝工講--起-來kan-taⁿ是一般ê機台操作工niâ, m̄-koh目前soah是1堆人搶beh做ê頭路! 3冬前hông認為是高中職學歷ê人chiah ē去做ê khang-khòe, taⁿ是連大學生mā加入戰場搶beh做, che lóng是頭路jú來jú pháiⁿ chhōe ê關係, 像chit款現象tī新竹科學工業園區是滿sì-kè, m̄-chiah講chit類ê求供倍數1.22, góa看kan-taⁿ魔神á chiah ē相信!
2010年3月初7 tī高雄義大世界主辦ê現場徵才活動, 吸引5萬人以上ê失業者去teh ín頭路, 主辦單位sui-bóng講pàng出3千外ê頭路, soah強調ài 3月日後chiah有thang開始上班. Lán beh提醒錄取者m̄-thang歡喜siuⁿ早, hōan-sè時到1場khang, 因為2009年4月18桃竹苗區就業服務中心tī桃園巨蛋體育館主辦ê全國性大廠現場徵才, tō發生過中國國民黨黨營事業中字級ê顧問工程公司(chit-má已經改做台字級ê公司), 配合執政ê中國國民黨pàng出假ê工作機會, 替執政ê中國國民黨製造勞動市場回升ê假象.
Hit工有百外ê人去ín頭路, 根據消息者指出, hit工ê求職者有博士, 碩士, 學士, 副學士, lóng是本科系koh有專長--ê. Chit件tāi-chì ē piak-khang, 是桃竹苗區就業服務中心承辦人事後teh jiok績效ê時發現, 到taⁿ iáu無任何錄用記錄交hō͘桃竹苗區中心承辦人彙報, koh-khah hō͘桃竹苗區中心tū-lān--ê是hit工馬總統mā出現tī現場關心, 承辦人有顧慮m̄敢thiah明, tī無tiuⁿ-tî講--tio̍h ê時chiah講làu-kau--ê.
有頭前ê例, taⁿ, kap中國國民黨交情好ê義聯集團是m̄是ē發生kāng款ê tāi-chì, lán iáu m̄知影, 是講mā真oh bē hō͘人講閒á話--o͘h!
