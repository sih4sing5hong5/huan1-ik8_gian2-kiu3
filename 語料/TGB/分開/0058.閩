坐台鐵ê惡夢
Tī網路看tio̍h報導, 日本北海道鐵路公司總裁為tio̍h鐵路事故造chiâⁿ chē人死傷, hō͘人懷疑是自殺謝罪ê新聞. Che hō͘ góa想tio̍h中秋前1暗坐火車ê惡夢.
中秋連續假期前siōng尾1工上班, 為tio̍h方便, 直接ùi台中坐區間車到高鐵站, 到車頭soah chhoah-chi̍t-tiô, 月台頂全全人, kiông-beh chiⁿ bē落, góa kioh是發生siáⁿ-mih大tāi-chì, lō͘尾chiah想tio̍h是連續假期, ta̍k-ê lóng beh坐車tńg厝. 台鐵無派人tī月台頂協助指揮, kan-taⁿ聽tio̍h廣播, chi̍t-ē-á chiūⁿ北到新竹ê區間車改tī第2月台chiūⁿ車, chi̍t-ē-á是beh入站ê車，落南到斗六ê區間車ē慢20外分, koh tú tio̍h另外1班落南ê車, 車to iáu-bōe到, 廣播tō koh講另外2班teh-beh入站ê chiūⁿ北區間車改tī第2月台chiūⁿ車.
實在ē hō͘台鐵氣--死, 第2月台to chiⁿ kah全全人--a, 結果所有時間sio-óa ê區間車lóng tiàm第2月台chiūⁿ車，落車kap chiūⁿ車ê人kheh-kheh chò-hóe, chiūⁿ車ê人mā sa無到底chit班是beh駛去toh位ê車班. Tī車廂內底, 看tio̍h真chē人ngē chiⁿ--入-來, 問看車kám有到i beh去ê所在, koh chiⁿ--出-去, khiā tī車廂內, góa kiông-beh無法度喘氣--a.
平常時lóng駛車, 罕tit坐火車, tú tio̍h chit款bē-su teh走路ê畫面, 正經ē hō͘人tio̍h驚. 是án-chóaⁿ chiah-ê通勤--ê ē-sái忍受chit款大眾運輸系統? 台鐵不時teh thut-chhê, sui-bóng無造chiâⁿ chē人死傷ê嚴重事故, 小事故soah直直發生, koh-khah罕tit準時, m̄-koh台鐵m̄-bat檢討反省, koh-khah免講kā大眾會失禮--a.
想tio̍h chhím出業ê時tī台北chia̍h頭路, ta̍k工ùi桃園坐火車到台北上班, kiàn-pái to tú tio̍h台鐵員工為tio̍h beh hō͘所有ê人lóng chiⁿ chiūⁿ車, khiā tiàm車門邊kā人ngē ǹg車廂內底sak, bē-su teh chiⁿ mi̍h-kiāⁿ kāng款, thang好tún koh-khah chē mi̍h-kiāⁿ入--去. Hit-chūn上下班lóng是góa ê惡夢, ta̍k工lóng tī車廂--nih踏bē tio̍h thô͘-kha, khiú bē tio̍h手hōaⁿ-á, ná浮tī人群內底, lō͘尾決定放棄chit款m̄-chiâⁿ人ê生活, 流浪到彰化, 客運車班chió bóng chió, mā tiāⁿ bē準時, 總--是m̄免koh kap人chiⁿ火車chiⁿ kah gōng面--去.
想tio̍h朋友bat講--過, 台鐵慶祝100年ê時, m̄-bat想tio̍h台鐵kan-taⁿ是tī日本ê基礎延長鐵路線kap進行維修保養niâ, 100年--a mā iáu kan-taⁿ有hit 1條鐵枝路, án-ne mā敢慶祝100年, 有影是bē kiàn-siàu. 長期壟斷, 無服務品質, 坐車環境hiah-nī bái, 準ta̍k班車坐kah tīⁿ-tīⁿ iáu是了錢, chit款好khang ê事業, 全世界góa看kan-taⁿ台鐵! 本底想講有高鐵teh競爭, 台鐵應當ē想beh改善, 看--來是無siáⁿ作用.
政府直直用『節能減碳』騙人民, 50~60年來m̄-bat用心beh改善公共運輸, 除去台北市, toh 1 ê縣市有利便ê公共運輸? 台灣人tio̍h-ài靠ka-tī, 買車, 買o͘-tó͘-bái, ta̍k戶lóng kúi-nā隻車kap o͘-tó͘-bái, che koh造chiâⁿ停車問題, tòa都市--ê koh tio̍h kut-la̍t khiām-chîⁿ買停車位. Chiah-ê車出門koh造chiâⁿ that車問題, 政府choaⁿ-á koh開始sì-kè開新路, 淡北快速道路, 蘇花快速道路, 各縣市ê外環道等等, hō͘ ta̍k-ê直接駛車去消費, 去買厝(炒房地產), 去度假, 去超級市場, 財團去到toh, 大路tō khui到in門kha口, koh-khah kôan, koh-khah hn̄g ê偏僻山區mā kāng款.
Khoah-bóng-bóng無tòa jōa chē人ê農村mā是大路直直開, 其實是為tio̍h炒土地, 用「都市計劃」ê名義先開路來招投資客, mā hō͘在地人kioh是地方beh發展--a, thèng-hāu kúi-nā冬後, 大路雙pêng邊草á生kah phēng人khah kôan, 散鳥á戶投資客mā hông『套牢』.
Chit款大眾運輸講beh來發展觀光, góa看是khah早khùn khah有眠.
