Tâi-ôan-lâng Chin Ài Chîⁿ
Tńg-lâi Ko-hiông í-keng ū chi̍t-tōaⁿ sî-kan--a. Chit kúi ji̍t lâi, ta̍k-kang lóng ē thiaⁿ-tio̍h a-pa hām a-bú teh thó-lūn chîⁿ ê tāi-chì. Ū chi̍t kang a-î lâi pài-hóng, hām góan a-bú ê tùi-ōe mā lóng sī hām chîⁿ ū koan-hē: Beh án-chóaⁿ chiah ē-tàng thàn-tōa-chîⁿ? Toh chi̍t chióng thâu-lō͘ ē-tàng thàn-tōa-chîⁿ?
Chū chò gín-á khai-sí, a-pa hām a-bú tō it-ti̍t kā góa kóng ài jīn-chin tha̍k-chheh, lēng-kang chiah ē-tàng chhōe-tio̍h hó thâu-lō͘, bián thàn kan-khó͘-chîⁿ. Tán góa tōa-hàn, in koh ē iau-kiû góa khó i-ha̍k iah-sī hoat-lu̍t, in-ùi chit nn̄g hāng thàn khah chē.
Koh-khah hó-chhiò--ê sī, góan a-î thiaⁿ-tio̍h góan chi̍t ê chò i-seng ê ha̍k-tiúⁿ beh kiat-hun--a, tō kā góa kóng: “Lí nah bô-ài seng kā i kau--khí-lâi? Chò sian-seⁿ-niû tō m̄-bián koh hôan-ló chîⁿ ê tāi-chì--a.”
Tâi-ôan-lâng ài chîⁿ, kóng khah hó-thiaⁿ sī si̍t-chāi, kóng khah pháiⁿ-thiaⁿ sī ē-tàng ūi-tio̍h chîⁿ hòng-khì chū-ngó͘. Ka-su lí beh tui-kiû ka-tī ê lí-sióng, chit-ê lí-sióng nā-sī bē-tàng hō͘ lí thàn-tōa-chîⁿ, lí it-tēng ē hō͘ lâng chhiò sī giàn-thâu.
Tō án-ne, tī chîⁿ bīn-thâu-chêng, Tâi-ôan-lâng sit-khì chū-ngó͘, mā sit-khì chò lâng ê chun-giâm.
