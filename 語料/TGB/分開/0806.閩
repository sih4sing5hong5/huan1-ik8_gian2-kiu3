請老師誠懇來kap社會對話!@Tek-hoa
Chit-chām-á, 陳水扁政府準備kā老師khioh稅金，為著beh安tah老師反彈ê情緒, mā緊koh放風聲: 『扣多少補多少, 實質所得不減少』, chit-ê議題hō͘ kui-ê社會鬧熱kún-kún, 全國教師會對陳水扁政府ê態度mā無滿意, beh tī 9月28行街頭, 遊行ê主訴求是beh爭取「教師組織工會」ê權利, 同時強調in m̄是為著『抗稅』ah是『爭權』, 是beh『聯合全台灣勞動者階層，反對對勞動階層的分化及鬥爭，要求政府以對待企業主的態度對待人民。』
教育體系一向保守koh封閉, chit-má老師beh行--出-來, 上街頭來kap社會對話, che當然是值得期待--ê, m̄-koh góan iáu是有1-kóa顧慮kap提醒:
1. 中華民國體制一向teh蹧躂人民大眾, kā剝削--來ê chiah-ê資源the̍h去服務chió數人, 過去, chit-tīn chió數人主要是「國民黨權力集團」, mā thòaⁿ到政客, 財團kap軍公教特權, che是bē-tàng否認ê事實; 教師階層ê工作保障, 好過其他勞動大眾幾nā倍, 無業績壓力, 薪水bē減, bē失業, 福利好, 錢khiām銀行利sûn kôan, gín-á讀冊有補助, 「勞動環境」穩定, 老師是「國家」chhiàⁿ--ê, 是勞動大眾ê稅金teh飼--ê, 就經濟面來講, in享受--tio̍h ê國家照顧kap物質基礎, 確實比勞動大眾穩固太chē--leh.
2. Chit-ê體制對無kāng階級ê態度差別chiâⁿ大, soah koh有châi-tiāu hiah穩固, 軍公教是重要ê共犯; 教育體系負責「意識洗腦」, hō͘人民群眾接受chit-ê體制價值觀ê束縛, kā人民群眾追求公平ê意志消tháu--去, 教師階層就是chit-ê「任務」ê執行者!
3. 單純就教育來講, 教師階層án-chóaⁿ看待ka-tī kap社會ê互動關係? 做老師--ê kám m̄是teh叫gín-á接受現狀? Tī學校, 除去智識, gín-á kám m̄是連人格都ài hō͘老師chit-ê權威來「審查」? 違背人性ê教育品質, 無符合社會現實ê教學內容, 無chiâu-chn̂g ê教學環境, 保障優勢者ê升學制度......chiah-ê lóng是tio̍h量早來改革ê問題, ah大多數老師teh chhòng siáⁿ? M̄-tāⁿ繼續teh「執行任務」, in hōan-sè koh是改革ê阻礙!
Lán tio̍h-ài真嚴肅kā chiah-ê老師呼籲: beh爭取ka-tī ê利益m̄是bē-sái--得, m̄-koh mā請tàu-tīn來檢討教育本身ê問題; 教育主管機關ê權力會tàng包山包海, ah是tio̍h限定tī「教育行政」? 教育品質ê提升, kám m̄是比教師待遇koh khah需要sûi來改善? 教育傳播ê價值觀, kám m̄是koh khah需要整體性ê改革? 受教育者ê人格, kám m̄是koh khah需要受tio̍h尊重? 經濟基礎造chiâⁿ ê教育權無平等, kám m̄是koh khah需要徹底來改變制度ê設計?
既然老師已經意識tio̍h『要聯合全台灣勞動者階層.....』, tī台灣社會勞動條件普遍惡化ê現此時, kám願意koh khah誠懇來理解chit-ê社會, koh khah積極來參與社會變革, bē-tàng kan-taⁿ beh ti̍h勞動群眾長久抗爭得--來ê「勞動權」, soah koh ku tī ka-tī ê世界, 享受體制hō͘--in ê利益, 繼續「執行」體制「意識洗腦」ê任務?
教師階層若bòai來面對chiah-ê問題, 講beh『向社會對話，要執政者選擇態度，更要重建台灣社會的新價值』, kám有可能?
