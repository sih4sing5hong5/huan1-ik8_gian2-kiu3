我有罪. Tú著痛苦ê人, 我心內bē感覺同情; 看著恐怖ê tāi-chì, 我心內bē感覺驚惶; 接受別人ê幫贊, 我心內bē感覺感激.
我有罪. 我頭殼內kan-taⁿ會記得我beh ti̍h siáⁿ, 我想beh chhòng siáⁿ, 我kah意siáⁿ, 我上討厭siáⁿ.
我有罪. 我tiāⁿ-tiāⁿ看bē起別人ê人生, 看bē起in自細hàn到大hàn lóng hō͘ ka-tī過kāng款ê生活, 行kāng 1條路, 乖乖á讀冊thang好考第1名, 談幾場á ká-ná真精彩ê戀愛, chhōe好頭路, 嫁好ang, 娶好bó͘, 生幾個hām ka-tī相kâng ê乖kiáⁿ.
我有罪. 明明是1件chiok簡單ê tāi-chì, 我soah ta̍k-pái lóng kā ka-tī講我無法tō͘, i無值得我án-ne犧牲, 世界bē因為án-ne就改變.
會記得你bat kā我講--過:「無目chiu ê人看上清, 無耳á ê人聽上明, 手內底空空chiah會tàng the̍h著上chē mi̍h-kiāⁿ, 真正死--過ê性命chiah會tàng活了久久長長.」
M̄知為siáⁿ-mih, 知iáⁿ ê tāi-chì愈chē, 我就愈m̄-bat tāi-chì; 熟sāi ê字愈chē, 我就愈m̄敢講話; 年歲愈chē, 我kha-chiah-phiaⁿ āiⁿ ê罪就愈重; 離你──gín-á時chūn離我chiah近ê你, mā愈離愈hn̄g.
