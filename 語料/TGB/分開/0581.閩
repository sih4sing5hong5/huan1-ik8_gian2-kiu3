拜訪賴貫一牧師 / A-gôan
Lí一定m̄相信i絕望ê眼神 / Ui-chì
食頭路人 / Tōa-thâu-liân
Óan-gî寫--來ê phoe
A-gôan
前 1 chām-á Ui-chì kap góa 連絡, 講 beh 去埔里 chhōe 賴牧師開講, góa tú-á 好 iáu 無 sit 頭, tō 答應 kap i tàu-tīn 去.
到賴牧師 ê 營地大概 iáu-bōe 3 點, 車 chhah 好勢, 行到賴牧師 ê 辦公室, tī 辦公室外口 góa chhoah 1 tiô, 有 kúi-nā 隻狗 á 雖 bóng 有用 liān-á 縛--起-來, m̄-koh liān-á ê 另外 1 頭 soah 是活動 ê 結, 無像一般人縛 ê 方法, 營地內底 ê 狗 á 活動範圍真闊, hiông-hiông 衝--過-來 ê 氣勢真驚--人, 當時雖 bóng chhoah 1 tiô, m̄-koh mā 無 ke 想 siáⁿ.
見面了後講無幾句話, 賴牧師 tō 主動講起 i 對原住民研究 ê 感觸 kap 困境, 身體病疼 kap 經費欠缺 ê 困境, 一直是 i ê 困擾, 甚至 in 丈 ḿ 出車禍過身 ê 賠償金, 大部份 lóng hō͘ i sóa 用來 tī 原住民活動, 親 chiâⁿ 當然真 bē 諒解, in 牽手 mā 受 tio̍h chiâⁿ 大 ê 壓力, ài 暫時離開營地 tháu-khùi, in cha-bó͘-kíaⁿ mā 怨嘆講 20 年來 m̄-bat chò-hóe 出去 chhit-thô, m̄-koh 賴牧師 soah kan-taⁿ 煩惱想 beh 做 ê tāi-chì 無夠時間做, 一直講驚時間無夠, 重複真 chē pái.
