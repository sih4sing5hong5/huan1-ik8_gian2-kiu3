對hioh無薪假勞工ê建議
放無薪假ê勞工, beh án-chóaⁿ chiah有法度避免hông裁員? Kan-taⁿ chhun 1步, tō是sûi組織工會, 因為工會是勞工siōng尾ê保障, 若無把握公司ē-tàng順利度過chit pái ê金融風暴, 組織工會是lán唯一ē-tàng救ka-tī ê方法, 若無組織工會絕對是穩死--ê, lán若有勇氣組織工會, lán ê權益chiah ē有1 ê有力ê團體來維護, 準lō͘尾失敗, lán該得--tio̍h-ê m̄-nā bē烏有--去, hōan-sè koh得tio̍h koh-khah chē.
照法律來講: 工會法第1條tō講明工會是teh保障勞工權益, 加強勞工ê知識kap能力, 發展生產事業, 改善勞工ê生活; 工會法第36條規定, 頭家iah是i ê代理人, bē-sái禁止工人擔任工會ê職務; 第37條規定, tī勞資爭議期間, 頭家iah是i ê代理人bē-sái用工人參加勞資爭議做理由來kā辭頭路.
勞資爭議處理法第7條mā規定, 勞資爭議tī調解iah仲裁期間, 資方bē-sái因為勞資爭議事件來停業, 停工, 結束勞動契約iah是做其他對勞工不利ê tāi-chì. 第8條規定, 勞資爭議tī調解iah仲裁期間, 勞方bē-sái因為勞資爭議事件來罷工, 怠工iah是做其他ē影響工作秩序ê tāi-chì.
勞動基準法第11條規定, 除去發生後piah chiah-ê情形, 頭家bē-sái kā勞工辭頭路: (1)停業iah是公司轉賣ê時; (2)公司了錢iah是業務緊縮ê時; (3)無法度預防iah是阻擋ê因素, 致使khang-khòe ài暫停1月日以上ê時; (4)業務性質變更, tio̍h-ài減chió勞工, koh無適當ê khang-khòe thang安排ê時; (5)勞工無法度承擔指派ê職務事工ê時. 第71條規定, 工作規則若違反法令ê強制iah禁止ê規定, iah是其他有關該事業適用ê團體協約ê規定, tō lóng無效. 第74條mā規定, 勞工發現事業單位違反本法kap其他勞工法令規定ê時, ē-sái向頭家iah主管機關iah是檢查機構申訴; 頭家bē-sái因為勞工去申訴來kā辭頭路, 調職iah是做其他不利ê處分.
以上是勞工法令對勞工ê保障條文, beh án-chóaⁿ運用來保障權益--leh? Tāi-seng tio̍h-ài先有30 ê同事連署, 表格tī各縣市政府勞工處(局) ê勞工行政課lóng有, m̄-koh ài ē記得去勞工處(局) the̍h組織工會ê表格ê時, 千萬m̄-thang講明beh tī toh 1間公司企業成立工會, mā mài講出ka-tī ê名, 因為台灣ê官方lóng是替資方teh服務--ê, 若無, hōan-sè lán表格the̍h--tio̍h了後, tō免想beh koh行入去公司ê大門--a, 因為lán iáu-bē tńg到公司, 勞工處(局)官員tō先khà電話kā公司通知--a.
招tio̍h 30 ê人連署了後, kā文件送去主管機關, 送件ê時siōng好先通知記者chò-hóe去, 官方chiah m̄敢chia̍h案, mā ài ē記得文件ài先copy 1份iú-bih, koh請勞工處(局) tǹg收文ê印á, ka-tī留--起-來, 避免事後官方m̄承認有chit ê tāi-chì. 另外1 ê koh-khah有效ê方法, 是直接kā成立工會ê文件送到勞委會, 當然mā ài招媒體kap工運工作者tàu-tīn去; koh-khah要緊--ê是一定ài收文單位tiàm lán文件影本tǹg簽收ê印á, án-ne chiah有保障.
工會組織名單送交主管機關了後, 勞資關係tō自動進入勞資爭議期, án-ne來勞工tō先佔tio̍h有利ê戰鬥位置, 因為ùi chit-chūn開始, 資方若對勞方有任何不利ê處分lóng算違法, mā lóng無效, che是勞工beh保護ka-tī ê頭1步.
當然資方絕對無法度吞忍, 一定ē想辦法, 無論是分化, 威脅, 收買chiah-ê手段lóng有可能ē tú--tio̍h, che tio̍h-ài看勞方ê決心到toh--a. M̄-koh tāi-chì若bú到chia來, lán是弱勢ê勞工, kám iáu有其他ê選擇?
組織權, 協商權kap罷工權是勞動3權, 是工會法內底保障ê勞工權利,「中華民國」憲法mā有保障人民有組織社團(包括組織工會) ê權利, 目的是為tio̍h beh爭取ka-tī ê權益, 若tú-tio̍h資方beh剝削壓迫勞工ê時, ē-sái向主管機關要求進入勞資爭議階段, lō͘尾準協商破局, ē-sái經過工會多數通過決定罷工. Che tō是tng teh hioh無薪假ê勞工, ē-sái保障權益ê方法.
Chia beh kā所有面對困境ê勞工講--ê tō是, lán m̄免tiām-tiām接受資方ê剝削壓迫, 事實上lán iáu是有另外1條路thang行.
