2008年底, 中國海協會會長陳雲林來台灣kap馬政權簽ECFA協議, 台灣社會對國共合作ê不安, hō͘台北chiâⁿ禮拜lóng tī不滿kap抗議ê氣氛--nih. 民進黨發動「圍陳」遊行, 人已經soah戲離開台北賓館, 民進黨soah koh用「和平, 理性, 合法」來pa̍k ka-tī, hō͘群眾tī台大病院sì-kho͘-lìn-tńg gōng-gōng-se̍h, 無圍tio̍h抗議ê對象, kan-taⁿ圍1座空城.
2009年陳雲林koh來台中, 人bē-chēng到, 民進黨發動ê抗議已經soah場, 訴求mā ùi前1冬反對國共簽協議, pìⁿ做「無反對in簽, 是反對陳雲林出飯店tiàm台灣sì-kè pha-pha走」. Lō͘尾chiâⁿ禮拜, 民進黨退場, chhun台派各團體tī hia teh phah空拳.
到舊年2010年, 陳雲林又koh來--a, chit回i來beh chhòng siáⁿ soah pìⁿ做無siáⁿ要緊, 本chiâⁿ反對國共簽ECFA ê民進黨, soah有立委開記者會, 指責馬政權無積極teh落實ECFA ê協議內容.
Taⁿ, 2011年, 陳雲林koh來--a, chit-pái到高雄, 南部民進黨ê市長用善意來「歡迎」陳雲林.
2008年hit款社會ê氣氛無--去-a, ùi不安, 不滿到無奈, taⁿ lán已經對「陳雲林」, 對「ECFA」麻痺--a?
面對選票kap台商ê壓力, koh beh證明in有提升經濟發展ê能力, koh續--落-去ê趨勢, kám ē pìⁿ做民進黨用「監督」ê名義要求參與, 實際上soah去背書? 2012年若hō͘民進黨koh執政, in kám有影ē廢除ECFA? Iah是用「改革」,「修正」ê藉口, 換in來繼續執行ECFA政策?
「統一」本底tō是中國國民黨, mā是中華民國體制用來壓制台灣人ê武器, 馬政權親中, mā是真自然, 真正常ê tāi-chì. 期待殖民者認同殖民地chiah是頭殼pháiⁿ--去.
Lán無需要用hiah chē khùi力去檢驗中國國民黨, ài檢驗--ê顛倒是chhùi hoah「愛台灣」,「台灣心」hiah-ê台派政客.
台派支持者chhiâng-chāi teh phìⁿ-siùⁿ馬英九台語講kah li-li-lak-lak. 中國人馬英九台語bē lìn-tńg, 根本無「台灣心」; 台語phēng馬英九khah ló͘ ê蔡英文, soah hō͘台派看做是「救世主」.「台灣人ài講台語」, m̄是teh要求台灣人; soah用來teh keng-thé本底tō是中國人ê馬英九.
Mā tiāⁿ有人teh批評馬政權實行ê就業計畫專案是teh sńg數字變化, 對降kē失業率無實際ê幫chān. M̄-koh chit款用政府短期chhiàⁿ工來降kē失業率ê做法, soah是民進執政時代ê勞委會開始bú--ê.
反蘇花高, 反國光石化, 反18%..... 大力teh怪罪國民黨ê同時, soah lóng m̄免o̍at頭問身軀邊ê民進黨政客: Lín hōaⁿ政權ê時是siáⁿ-mih立場? Óa附財團, 破壞環境, 壓制勞動者, lín執政ê 8冬, kám m̄是執行kap chit-má ê國民黨kāng款ê政策?
Lán m̄-nā無án-ne問, bē án-ne問, koh顛倒hoah講, beh改變chiah-ê問題, 唯一ê方法tō kan-taⁿ 2012年ài hō͘民進黨當選中華民國總統! Lán對chit ê體制不公不義ê憤怒, 早tō已經麻痺--去-a!
