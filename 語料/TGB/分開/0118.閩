時空條件無kâng
拜5暗, tǹg票ê前1工, 街á路chi̍t-sì-kè lóng是搶救ê訴求kap遊街ê候選人車隊, hīⁿ-khang邊炮á聲kap放送聲無停khùn.
對大部份不滿國民黨統治ê人來講, chit局選舉kap éng-kòe chē-chē pái kāng款, iû-gôan koh是siōng-kài關鍵ê 1戰, 若贏tō有thang阻擋國民黨o͘-ló͘-bo̍k-chê ê統治; m̄-koh thèng-hāu chit局soah戲, 後1局又koh是siōng-kài關鍵ê 1戰.
到lō͘尾, 支持ê人當選kap支持ê黨選贏, khah贏過in到底beh kā lán chhōa tùi toh位去.
民進黨用馬英九政府補助中國學生ê政策teh訴求選票, 記者問講tī李登輝政權kap陳水扁政權ê時m̄是oan-nā有chit款補助案, 蔡英文簡單1句「時空條件無kâng」tō準--過, 支持者當然mā lia̍h chit句來làng過對民進黨ê質疑.
民進黨taⁿ teh反對「國光石化園區」, 事實上chit項政策soah是民進黨執政時代通過--ê, án-ne kám無矛盾? Kám免質疑iah檢討民進黨ê立場? 免, 因為「時空條件無kâng」!
Taⁿ teh不滿國民黨政權利益財團ê立場, soah m̄免批判民進黨執政時代óa-hù財團ê趨勢, 因為「時空條件無kâng」!
當初時激烈phìⁿ-siùⁿ新潮流親中國, m̄-koh若新潮流得tio̍h提名, tō iáu是tio̍h全力用選票sio-thīn, hō͘ i當選, chit-chūn in「親中國」soah pìⁿ做無重要--a; piān-nā tú-tio̍h重要ê選舉, 民進黨tio̍h-ài chhōe新潮流來做秘書長, hōaⁿ選舉盤, che mā lóng無要緊, 因為「時空條件無kâng」.
2008年馬英九tiâu中華民國總統了後, hiah-ê hoah講「選舉bē建國」,「無beh承認中華民國體制」ê人, piān-nā選舉到, tō koh變做是對決中國政權ê關鍵1戰, 全力投入選舉ê kha步--nih, che iû-gôan是「時空條件無kâng」!
陳水扁承認有kā chîⁿ匯出島外ê時, 出聲kā譴責--ê, lō͘尾soah kā陳水扁pìⁿ做國民黨司法迫害ê受難英雄, che又koh是「時空條件無kâng」chiah ē-tàng解說.
當初時蔡英文出來做民進黨主席ê時, jōa chē支持者lóe罵新潮流teh利用蔡英文, thang繼續掌握民進黨ê資源, taⁿ新潮流繼續是in認為ê背骨者, kap新潮流合作ê蔡英文soah bē-su pìⁿ做台灣ê救世主. Beh án-chóaⁿ解說chit款變化? 自然iáu是「時空條件無kâng」.
做過國民黨大官--ê ē有jōa單純? 國民黨ê官做soah, 到民進黨時代繼續thang做官, lán ê未來, lán ê希望是án-chóaⁿ tio̍h交tī chit款人手頭?
「時空條件無kâng」ē-tàng解決真chē困擾, mā ē-tàng簡單解說lán前後sio對反ê立場, hō͘ lán m̄免面對心內ê自我矛盾kap混亂.「時空條件無kâng」m̄-nā hō͘ lán thang閃過自我矛盾, mā kā tio̍h kap m̄-tio̍h ê hit條線hú-hú--去.
