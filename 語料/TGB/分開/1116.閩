Kàn-kiāu了後
對馬政府不滿, beh án-chóaⁿ? 對核電廠ê威脅bē爽, beh án-chóaⁿ? 對chia̍h-mi̍h安全直直出問題chiok tū-lān, beh án-chóaⁿ?
生活中ná像無1項tāi-chì是ē-tàng hō͘人滿意koh安心--ê, 透過媒體, ta̍k工lóng有新聞thang hō͘人kàn-kiāu kah血壓直直chhèng koân, piak--出-來ê tāi-chì jú chē, jú發覺ka-tī m̄是「人」! 無hông當做人teh對待!
Bē爽, tū-lān, kàn-kiāu了後--leh?
〈關於營養午餐的一封信〉發出去了後ē有siáⁿ具體效果? 無! 有法度sûi看tio̍h效果ê方法無tī góa ê能力範圍內. Tī大多數人ê能力範圍內, ē-sái講任何行動lóng無法度sûi造chiâⁿ改變. Kám講tō án-ne準soah, thèng-hāu新聞熱度過去, ka-tī mā kā hiah-ê o͘-ló͘-bo̍k-chê放bē記?
改變是久長koh慢鈍ê過程, beh改變現狀tio̍h付出行動.〈關於營養午餐的一封信〉kan-taⁿ是1 ê起頭, 表達不滿kap訴求, mā hō͘ gín-á知影, 為tio̍h i 食ê安全, 媽媽m̄是siáⁿ-mih lóng無做.
行動是為tio̍h beh維持做人ê尊嚴!
