童乩, tī台灣ê傳統信仰--nih有chiok重要ê角色. 童乩是信徒kap神明ê傳話者, m̄-koh童乩teh替信徒kap神明傳話ê時機(上班時間), m̄是童乩ka-tī決定--ê, mā m̄是chhìn-chhái時lóng ē-sái傳話, 是ài看神明tī時有閒, 信徒誠心燒香邀請神明(觀神明), 神明若願意kap信徒溝通, ē附身tī童乩ê身軀頂, 號做「起童」.
Hō͘神明附身了後ê童乩bē有ka-tī ê自由意識, i ê言論hām行動lóng hō͘神明接管--去. Chit chūn神明為tio̍h beh hō͘信徒知iáⁿ ka-tī附身tī童乩ê身軀頂, ē踏固定ê kha步, koh ē gia̍h ke-si ùi童乩ê身軀頂操, 號做「跳童」.
起童了後ê跳童看--起-來真驚--人, 童乩用ke-si tī kha-chiah-phiaⁿ, 頭殼頂, chhùi-chi̍h iah是chhùi-phóe操kah流血流滴, m̄-koh真靈siàⁿ. 完成kap信徒ê溝通對話了後(有ê ài桌頭翻譯有ê免), 神明退駕, 童乩kui身軀無力ài邊--á ê人chhah去hioh-khùn, boah神明指示ê藥á了後, 免jōa久koh是1尾活龍--a.
童乩跳童ê時chūn真威風, 信眾對童乩講ê話不止á信táu, choaⁿ-á有人mā想beh做童乩, 享受眾人ê崇拜. M̄-koh童乩ê養成ài經過真chē程序, ùi神明指派, 專人訓練到接受chiâⁿ chē考驗kap約束, 真正有法tō͘通過各種考驗chiâⁿ做神明代言人ê童乩無chē. 問題是台灣ê廟á siuⁿ過頭chē, 童乩無夠thang用, soah出現「假童」.
假童跳童號做「跳假童」, 假童跳童ê時外表動作iah是操ke-si, hām正ê童乩kāng款, m̄-koh因為無經過神明認證, 神明bē附身, 所以kha步花lok-lok, ke-si o͘-pe̍h操, tō是m̄敢tùi身軀頂操--落, 因為in kan-taⁿ是凡人ê肉體, 若操--落, ē疼kah擋bē tiâu sûi漏氣. 跳假童kan-taⁿ siâⁿ ē tio̍h hiah-ê看鬧熱ê信徒暫時ê pho̍k-á聲, 信徒若叫in操--落-去, in kan-taⁿ ē-tàng做chi̍t-ē形niâ, kap信徒ê對話mā tiāⁿ-tiāⁿ講chi̍t-kóa kap問ê問題無tī-tāi ê廢話teh拖時間niâ.
Tī台灣, 跳假童--ê m̄-tāⁿ tī民俗廟會活動, tī社會運動界, tī是政治界, 跳假童--ê mā滿滿是. 因為跳假童, chiah有所謂ê左派社運工作者, 看tio̍h台灣人hō͘中國人殖民ê事實soah tèⁿ m̄知, kan-taⁿ hoah hiah-ê gō͘-sì-saⁿ ê國際主義口號; 因為跳假童, chiah有chhùi hoah台灣獨立ê政黨, soah拚命teh爭取外來統治體制ê執政權, 執政了後soah koh拚命鞏固外來殖民體制; 因為跳假童, chiah ē teh hoah制憲, soah koh sa殖民統治者ê憲法來kā ka-tī pa̍k kha pa̍k手.
跳政治假童kan-taⁿ ē-tàng騙群眾一時ê熱情支持, 無才tiāu hō͘ kúi百年來被殖民ê台灣人得tio̍h tháu-pàng. 跳童, ài跳正--ê, ài訓練, ài投入, ài受約束, ài忍受一時ê考驗, 事實真相hām真理chiah講ē明, chiah正經有法tō͘呼召人民來成就目標. 台灣人ài kā kha步pàng慢, 台灣社運界kap政治界內底, siáng teh thiah明--ê, siáng teh lōng假--ê, kā lán裝siáu--ê, lán目chiu ài tèⁿ hō͘金, kā看hō͘清楚.
