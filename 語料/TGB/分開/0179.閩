台灣chit-má勢面發展ê趨勢, 實在無法度hō͘人對未來有thang樂觀, hō͘眾人siōng無奈--ê是根本無馬政權ê法, 大多數不滿者choaⁿ-á koh-khah寄望「政黨輪替」, 精神khùi力lóng hē tī 1 pái koh 1 pái大細場ê選舉. M̄-koh「政黨輪替」kám有可能改變現狀?
60外冬來, 國民黨用體制暴力kap利益分配控制社會, 民進黨hoah beh反國民黨, soah mā kô͘ tī統治體制ê利益關係--nih, 選舉贏輸牽涉tio̍h個人資源kap政治前途, 選票考慮免講mā比改變現狀khah要緊, hō͘ in hōaⁿ-tio̍h執政權, iû-gôan tio̍h維護體制ê合法性kap外來權力集團hām優勢者ê特權利益, 大多數人民ê處境bē有徹底ê改變.
對民進黨無寄望--ê, 開始ē beh另外chhōe出路,「體制內革命」,「體制外革命」,「轉型正義」,「公投」,「正名制憲」…… 1人講1款, m̄-koh nah ē iû-gôan無châi-tiāu phah開場面? 解嚴20外冬來, 是án-chóaⁿ國民黨iáu有hiah大ê社會支持基礎? 是án-chóaⁿ反國民黨運動到taⁿ soah lóng teh copy國民黨ê模式? 若無ùi siōng基本ê思想運動重頭來起造社會力量ê基礎, lán無可能望tio̍h新社會ê實現!
講tio̍h思想運動, ná像chiâⁿ chē人lóng ē講, soah mā lóng講bē清楚. Siáⁿ-mih是思想運動?
思想運動m̄是宣傳「愛台灣」chit ê空虛ê口號,「愛台灣」真成功動員不滿國民黨統治ê群眾, m̄-koh出頭天--ê soah是投機ê政客, 學客kap運動頭人. 思想運動m̄是beh kā人講國民黨統治jōa惡質, 講kah咬牙切齒in iû-gôan teh hiau-pai chhàng-chhiu. 思想運動m̄是怨嘆國民黨無認同台灣, lán是ài hō͘國民黨tī台灣消失, 根本無需要拜託in認同台灣. 思想運動m̄是提醒人講台灣beh hō͘中國chia̍h--去-a, 造chiâⁿ台灣社會無公平正義--ê是中華民國體制, m̄是中國北京政權. 思想運動m̄是beh教人bat台灣史, lán欠缺--ê m̄是歷史智識, 是解說歷史ê立場kap世界性ê眼界. 思想運動mā m̄是灌輸siáⁿ-mih民主概念iah專業技術, khè lán血骨ê特權kap既得利益階級bē án-ne tō崩盤.
思想運動siōng基本--ê是價值觀ê重建, 用koh-khah簡單ê話來講, lán tio̍h教lán ê gín-á ài有志氣ài有正義感, che chiah是改變現狀siōng根底ê khang-khòe, mā chiah是累積改變現狀ê力量源頭. 思想運動kap價值重建siōng要緊--ê是實踐, m̄是用chhùi勸人tio̍h覺醒, 是ài ka-tī實踐做hông看--ê: lán對體制不滿, án-ne lán beh教lán ê gín-á肯定謝雪紅, 簡吉, 史明, 詹益樺, iah是iû-gôan叫in tio̍h o̍h王永慶, 郭台銘, 陳水扁, 王金平? Chit款改變chiah是思想運動ê源頭, ài ùi基本價值來徹底清洗, chiah有可能累積起造新社會新國家ê動力.
Lán不滿中華民國體制kā lán chau-that, lán m̄願忍受社會o͘-ló͘-bo̍k-chê, sui-bóng個人力量無châi-tiāu改變大勢面ê發展, m̄-koh lán iáu是tio̍h ùi siōng根底ê價值原則, 用生活態度ê實踐, 來累積改變現狀ê意識kap力量.
