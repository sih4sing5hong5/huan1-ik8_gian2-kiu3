鳳凰花hām相思á花ê季節, ám-po͘-chê大聲teh háu, m̄知teh háu學生gín-á出業ê歡喜, iah是teh háu踏入社會ê不安. Tī kiōng-beh看bē tio̍h天ê台北城, 日頭大力放送i ê熱情, 40度ê燒度m̄知有thang kā久年關tī冷氣房ê人心ù hō͘燒--無?
陳秘書坐電梯到49樓, 電梯門chhím phah--開, 光hiàⁿ-hiàⁿ ê khanpang──「愛台灣基金會」6字sûi chhāi tī目chiu前.
10冬--a, 基金會ùi暗sàm ê地下室piàⁿ到kā chit棟102樓ê第49樓買--落-來, 對陳秘書來講, tō ná像ùi niáu鼠á khang peh起lih樹oe頂ê虎頭蜂siū, 10冬來hông hiàm來hiàm去ê委屈ē hô--lah. 有thang khai 10冬ê時間tō tī台北城siōng kôan價ê商業大樓買辦公室, tī民間社團--nih愛台灣基金會免講是大頭母hit支--ê.
今á日基金會beh公佈新ê人事命令, 根據暗盤消息, 陳秘書ē升起lih做秘書長, au 10冬--a, 秘書長chit位總算hō͘ i等--tio̍h-a.
E-chái-á 10點蕭董--ê beh召開理事會, 15 ê理事無chiâu到, 1 ê林教授講ài顧孫無閒thang來開會; 1 ê高醫師講kap另外1 ê會議chhiâng-póng bē-tàng來; koh 1 ê莊律師teh無閒事務所ê sit頭.
理事會開了蕭董--ê tō公佈新ê人事命令, 陳秘書變陳秘書長; 秘書處各工作小組mā koh ke設1 ê組長: 政策組是顧組長, 憲法組是賴組長, 組織組是張組長, 文宣組是呂組長, 活動組是柯組長, 出版組是盧組長, 網路組是洪組長, 行政組是紀組長.
E-tàu 3點, 陳秘書長先召開秘書處會議, 續--落-來tō是各小組ê工作會議. E-po͘ ê會議是秘書處ta̍k禮拜1固定--ê.
20 ê秘書處工作人員chiⁿ tī會議室, 陳秘書長koh 1 pái確認人事調動, 了後檢討今年度進行kah一半ê khang-khòe, chhiâu-chhek未來半冬ê事工方向. Tī政治界無kāng陣營互相thuh臭對方無愛台灣ê時,「愛台灣」ká-ná pìⁿ做1種時行koh進步ê口號, 陳秘書長想beh借chit-ê時勢好好á伸kha出手--chi̍t-ē.
「Lán ē-sái來sak “愛台灣指數” ê檢定, hō͘ ta̍k-ê考看māi-á ka-tī愛台灣ê指數有jōa kôan, 有合格--ê ē-sái得tio̍h lán基金會ê認證, 若無合格--ê ē-sái參加lán ê “愛台灣教育班”, 修36 ê學分了mā the̍h ē tio̍h證書.」活動組ê柯組長sûi kā i ê想法tàn--出-來.
「Chit ê idea聽--起-來bē-bái, 莫怪蕭董--ê ē升lí做活動組ê組長.」陳秘書長聽i án-ne講了thiòng chi̍t-ē, ná tìm頭ná o-ló柯組長.
「是講beh án-chóaⁿ hō͘ lán認證ê “愛台灣指數”有公信力, kiám-chhái ài去運動--chi̍t-ē.」陳秘書長話講soah看tùi顧組長hia去.
Eng暗蕭董--ê請理事kap秘書處組頭chia̍h飯, 陳秘書長sûi kā e-po͘開會討論ê想法講hō͘理事聽, ta̍k-ê決定kā chit項khang-khòe當做後半冬ê chhui-sak重點. 陳秘書長hoan-hù組頭chhôan 1份計畫案.
Chit kúi冬來, 「愛台灣」ta̍k-ê hoah kah ka̍h-ka̍h叫, 選舉時ta̍k ê候選人to用che做訴求, 連中國黨mā tio̍h強調ka-tī ê「台灣心」「台灣情」. 愛台灣基金會ê事業jú做jú大, 影響力mā jú來jú khoah, m̄-chiah秘書處ùi chhím頭á 2 ê工作人員hùn大到20 ê, 基金會mā chiah有thang ùi sàn-phí-phí到買厝, chiâⁿ-chò全台灣第1大ê民間社團.
