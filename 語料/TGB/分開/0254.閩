Bē-chēng戰tō先投降
根據4月30民進黨《517行動種子講師培訓營課程手冊》ê內容, 糾察隊員ê培訓課程soah請台北市警察局中正第一分局ê督察組長來做講師, 手冊--nih列出〈集會遊行法〉,〈社會秩序維護法〉,〈警察職權行使法〉chiah-ê法條內底, 有關phùi嘴nōa, khian雞卵, 潑屎, khian石頭, lòng警察, 駛宣傳車lòng鐵絲網á......等等, ē受tio̍h siáⁿ-mih款刑罰iah是行政罰，包括徒刑, 拘役, 罰金......等等, 手冊內底lóng列kah清清楚楚, hō͘黨工心內先chhoah leh等.
接續--落-來, 是bat做過紅衫軍副總指揮ê簡錫堦來說明「非暴力」ê理由, 第1條tō是:「武力是統治者ê優勢, 弱者若用武力對抗, ē hō͘對方動用武力ê藉口kap正當性. 親像: 韓國ê光州事件.」
事實上, 韓國人m̄-bat講in反抗暴政是m̄-tio̍h--ê, in甚至對in ê反抗感覺真驕傲! Mā因為án-ne, 光州事件tī短短16年tō已經正名做「光州民主化運動」, chiâⁿ做元凶ê 2任前總統Chun Doo-hwan kap Roh Tae-woo, mā hông判死刑kap 20年以上ê有期徒刑, lō͘尾chiah koh特赦.
翻頭來看台灣. 228到taⁿ 62冬--a, 蔣介石iáu tī臭頭á埔受人敬拜, 彭孟緝柯遠芬chiah-ê幫凶mā iáu無法度kā定罪, 甚至koh庇蔭in ê kiáⁿ孫: che tō是面對國家暴力ê時siuⁿ過nńg-chiáⁿ ê結果!
Kám講台灣人tio̍h-ài認命? Tio̍h-ài kui世人活tī被壓迫ê輪迴宿命--nih?
