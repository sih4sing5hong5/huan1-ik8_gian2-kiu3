11月初 6 ê『圍陳』示威遊行, 看--tio̍h-ê 確實是民進黨 ê 中產階級投機性格, 民眾吞忍 chiâⁿ 久激發--出-來 ê 情緒 hiah-nī jia̍t, in soah soan kah 無看 leh 影, kap 早前 kāng 款看無 chi̍t-sut-á 進步, 無 chhái in koh 號 hit 款黨名.
M̄-koh góa mā 看 tio̍h chit-pái 民眾 ê 進步性, 民進黨是 tòe tī 進步民眾 ê kha-chhng 後 teh 行, 總有 1 工 in ē 發現, in 已經 hō͘ 民眾 phìⁿ-siùⁿ--a.
Koh有, góa mā 觀察 tio̍h 國民黨 teh 操作國家機器, 比民進黨 ke 真熟手, góa mā teh ioh, in kám 是 teh 試本土民眾 chit kúi 冬來有 siáⁿ 款 ê 改變? 忍受度 kap 進步性 pìⁿ kah án-chóaⁿ 樣?
