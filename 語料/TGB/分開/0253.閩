Kā lán祖má ē記leh—記5月初2平埔原住民正名遊行@Toa-thau-lian
Tī遊行pìⁿ做ná party了後, 5月初2行chiūⁿ街頭ê平埔原住民正名遊行, 是少數罕leh看tio̍h--ê有明確主題kap清楚訴求ê遊行.
真chē平埔族群lóng到位--a, ta̍k-ê chhēng ka-tī族群傳統ê衫, 遊行隊伍giú kah長長長, 隊伍1 chat 1 chat中ng koh有安排宣傳車, 沿路ta̍k台宣傳車lóng chhōa群眾hoah口號kap訴求, 保持遊行群眾ê力量, mā對沿路雙pêng邊ê人宣傳. 隊伍siōng尾--á mā 1台宣傳車tòe tiâu--leh, 免糾察隊, 遊行隊伍tō chiok有精神kap秩序.
Tī遊行chìn前3工, tō有「飛番大隊」騎腳踏車ùi台南出發, kā 1份1957年省政府講熟番ē-sái登記做平地原住民ê公文送去其他平埔族部落, 5月初2騎到總統府頭前kap遊行隊伍會合.
行到Ketagalan大道, kúi ê久年來chhui-sak平埔族正名運動ê頭人, 輪流chiūⁿ台講話, 遊行總指揮mā koh 1 pái正式kā群眾宣佈訴求. 了後, kúi ê代表chò-hóe入去總統府. Tī外口chia, 活動繼續進行, 主持人mā一直kā群眾報告講「chit-má總統府hia iáu無消息出來......」, hō͘群眾知影目前ê進度.
Chit-pái遊行mā看tio̍h台南縣縣長蘇煥智kap副縣長顏純左全程參加, m̄知kám是kap陳水扁kāng款無連任ê包袱á, chiah ē用心計較chhui-sak平埔族正名?
1 ê教授chiūⁿ台講話, kui場台語佔1/3, 華語佔2/3, i講, 講華語是為tio̍h beh kap高山原住民朋友對話. M̄-koh在場無看tio̍h有高山原住民, kan-taⁿ 1 ê Icyang Parod, iah是i是teh kap媒體對話?
副縣長顏純左用華語講soah, 顛倒hō͘主持人虧講che是i頭1 pái聽tio̍h顏純左用北京話演講, ah若換做i, 早tō chhùi-chi̍h phah結--a.
Icyang Parod chiūⁿ台ê時, m̄知kám是驚人m̄-bat i, kā ka-tī ê身份1條1條講kah清清楚楚, 其中1 ê是「前原民會主委」ê身份. I teh批原民會m̄願認定平埔族是原住民, m̄-koh mā無聽i講i做主委ê時, tī chit部份有phah-piàⁿ過siáⁿ-mih.
政客, 學者sûi-ê-á chiūⁿ台演講, che ná像pìⁿ做chit-má遊行ê規則--a.
整體講--來, chit場遊行設計有ùi群眾ê立場出發, 有考慮tio̍h參與遊行ê群眾, m̄是kan-taⁿ kā群眾當作動員ê人頭工具niâ. 現場m̄-nā a公a-má, koh有chiok chē少年人參加. 是講, 無看tio̍h Kavalan團體出--來, kám講是正名成功--a, che議題tō kap in無tī-tāi--a?
現場mā看tio̍h chiok chē電視台ê SNG車來採訪, tńg到厝chūn電視看, 新聞台全是H1N1 ê新聞, kan-taⁿ原住民電視台有報, 7點新聞預告ê時頭1 ê tō是平埔族正名遊行, 正式報新聞ê時soah排tī chiok後piah, 連遊行訴求to無交待清楚chit條新聞tō播soah--a. 看--來有影是hông操作做平埔族若正名成功, ē影響tio̍h原住民ê資源kap利益.
Tī強調「唐山公」歷史ê台灣社會, 對lán祖má歷史ê認同ē影響中華民國外來統治體制ê基礎, 當然政治, 媒體, 教育chiah-ê統治工具ē全力阻擋, 平埔族ê認同kap正名, iáu有1段chiok長ê路ài行--leh.
