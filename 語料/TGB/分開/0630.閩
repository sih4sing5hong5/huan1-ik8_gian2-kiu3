M̄是夢ê夢
暗暝, 窗 á 外靜靜靜, kan-taⁿ 不時 ē 狗 á pūi--2-聲-á, 個外月前 ê chit ê 時 chūn, 候選人宣傳車 ê là-pah 聲 hìⁿ-hèⁿ 叫, chak kah 人神經線 peⁿ ân-ân.
選舉結束--a, 新聞台續接 ê 重點是權力 ê 分配 kap 鬥爭, 台灣黨 kap 中國黨 ê 界線 m̄ 知 tang 時無--去-a,「本土化」chit ê 趨勢應當真 oh koh se̍h 翻頭--a.
Chiah 無 kúi 冬 ê 時間, kā 舊體制逼 kah soe-bái--去了後, 反體制 ê 社會力 soah teh「重新」體制化. Koh 來講是和解 kap 協商 ê 時代, 多元 ê 訴求 ài 用體制 ê 規範來協調, 最後用選票決定一切, 符合中產階級「中道」價值 ê 政治者, chiah the̍h ē tio̍h 選票, 有選票 chiah ē-tàng 換 tio̍h 資源分配 kap 社會改造 ê 權力.
少年時 tú tio̍h lín, hō͘ góan 覺悟「改良體制」是空思妄想, 經過內心 1 kái koh 1 kái ê 懷疑 kap 衝突了後, 決定 beh chò-hóe 走 chhōe 性命 ê 出路 kap 價值.「若 tī 體制 ê 權威, 名位 kap 利益頭前投降, lí 性命 ê kha-jiah tō 無意義--a.」Chit 句話 iáu chiâⁿ 深刻記 tī góan 心肝底, chit-má lín soah 講, 若 koh 死 chiú 對抗性 kap 批判性 ê「意識型態」, ē jú 無 chhun kha 出手 ê 空間. 向時勢妥協 chiah 有參與權, che kám 是無 thang 選擇 ê 選擇?
Lín 少年時代 ê 熱情, bat kā「社會民主」ê 口號 hoah kah 大大聲, chiah-ê 信念 kám iáu 留 tī 心肝底? 台灣資本主義 ê 發展 jú 來 jú khok-hêng, mā iáu koh chham-lām 外來半封建 ê 體質, 若無 beh 挑戰 chit lō koh 樣 ê 體制,「社會民主」tō kan-taⁿ是夢, kám m̄ 是?
Tī chit ê 時代, 符合中產階級 ê 認同, 確實 khah 有機會得 tio̍h 權力, m̄-koh chit ê 過程形成 ê 主流價值 kap 政治基礎, kám 有可能改變現狀? Beh 挑戰現狀 ê 社會力, tī che 過程, kám m̄ 是 tō hō͘ 權力者 ka-tī 瓦解--a ?
若 beh 符合主流 ê khùi 口 thang 換 tio̍h 選票,「社會民主」chit ê 夢 tō 好 hìⁿ-sak--a. Chit 種暫時 ê 妥協換 tio̍h 權力了後, 挑戰現狀 ê 主張 kám tō 有 thang落實? Ǹg 望穩定 ê 中產階級 kám beh 認同? 操作主流價值 ê 媒體 kám ē 接受? 維持現狀 thang 繼續壟斷資源 ê 財團 kap 政客 kám beh 同意? 控制台灣 60 冬 hit ê 無形 ê 統治霸權, kám ē 自動收束?
Án-ne 來看, chit ê 時代 ê「改革」趨勢原來是騙局 ! 本土化鞏固--ê 是 siáⁿ-mih 階級 ê 利益? Beh 重建 ê 歷史解說是 teh 維護 toh 1 陣人 ê 立場?
Tī 現實趨勢頭前, tī 權力, 資源 kap 人性頭前, lín kám 落軟--a ? 過去 ê 原則, 信念 kap 路線 kám 無 ha̍h 社會條件--a ?「人民自主」kám kan-taⁿ 是 lín ê 手段 niâ ? The̍h tio̍h 政治 iah 是學術 ê 發言地位, kám 有 iáⁿ tō khah 實際?
Góan 真知 iáⁿ ài 面對 ê 現實是 siáⁿ 款, 若 beh 繼續選 chit chōa m̄ 知 tang 時 chiah ē tah 底 ê 路, góan tio̍h-ài kap 過去切 hō͘ lī, kā kap lín ê 感情 pàng 1 邊, mā kā 對公義無實際 ê 幻想 tìn-hiat-ka̍k.
Góan 相信, chit ê 夢, bē kan-taⁿ 是夢!
