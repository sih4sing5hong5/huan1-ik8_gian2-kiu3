The Power of One
前chi̍t-chām-à看1本冊《一的力量》, kap ta̍k-ê分享.
Chit本冊thang講是作者Bryce Co͘rtenay ê自傳小說, 內容是講tī二次大戰chìn前, 1 ê英國籍cha-po͘ gín-á tī南非出世, chēng細hàn tō hō͘烏人奶母chhōa大hàn. 5歲ê時, hông送入去寄宿學校. Tī經過久長ê殖民kap戰爭ê土地頂kôan, i英國人ê身分hō͘ i pìⁿ做全校學生報歷史冤仇ê對象, i chiah知影ka-tī ài為tio̍h可惡ê英國人做--過ê tāi-chì贖罪.
一直到i離開學校, tī火車頂se̍k-sāi是boxer ê車掌, i chiah知影只要有頭殼, 有技術, 有用心koh有計畫, 細hàn--ê māē-tàng ián-tó大hàn--ê. 續--落, i tú--tio̍h ê德國籍音樂老師, 監獄犯人, 圖書館館長, 中學同學, 礦工朋友……, hō͘ i看tio̍h尊嚴kap勇氣, o̍h tio̍h「一ê力量」.
「珍惜kap人無kāng款ê價值」, 台灣社會ê價值觀soah m̄是án-ne. Lán驚kap別人無kāng款, 避免ka-tī siuⁿ特別siuⁿ搞怪hông點油做記號貼mà-kuh, m̄敢挑戰權威kap特權. Che是台灣長期hông殖民造chiâⁿ ê扭曲ê歷史性格. Beh án-chóaⁿ tháu? Mā tio̍h ùi歷史--nih chhōe答案. Lán需要koh-khah chē過去歷史--nih hit-kóa敢kap別人無kāng款ê人, hit-kóa敢反抗不義phah破現狀ê人, lán mā需要世界其他kāng款被殖民國家ê反抗ê歷史經驗.
Che hō͘ góa想tio̍h前kúi工朋友寄--來ê email, teh報i看--tio̍h ê 1條日本新聞, 寫講日本1 ê所在ê民眾, tī 3--月發生tsunami ê時, 走去869冬前1 tè記錄hit-tang-chūn tsunami kôan度ê石碑bih, choaⁿ-á án-ne來得救. 朋友lō͘尾寫講, 講歷史無重要ê人, tō免chhap石碑ê kôan度kap有石碑iah無. Chiâⁿ清楚koh簡單ê道理, kám m̄是?
