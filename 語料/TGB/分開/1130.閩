作家朋友搬sóa去Atolan第10冬--a, kiàn-pái làng 1~2年á若有去台東lóng ē tòa i hia. 今年i特別hō͘ goán tòa i經營ê backpacker homestay, 1間隱密koh樸實ê kē厝á. 朋友sòe chit間厝, 內外結構lóng無tín動--tio̍h, tòa tī chia時間bē-su se̍h tńg去到過去, ná像gín-á時代tòa ê庄腳舊厝, siōng特別--ê是外口joa̍h kah hō͘人叫m̄敢, 厝內soah chiâⁿ涼, kap厝後kui遍ê樹林有關係, kan-taⁿ開電風tō chiâⁿ好khùn--a. Hit暗tó tī舊厝內底, góa ê心靈chiâⁿ平靜, 第1 pái感覺tio̍h環境ê energy, 心內有聲teh kā góa講: eng暗ē-sái khùn真落眠(piān-nā出外chhiâng-chāi khùn bē去). 舊厝有影是有性命--ê!
透早cheng-sîn, cha暝hit股氣流iáu是hō͘ góa感覺神奇, 決定koh ke tòa 1暗. 中tàu kap作家in ang-á-bó͘約tàu-tīn chia̍h-tàu, 聽in講Atolan最近ê改變, in ê backpacker homestay seng-lí, koh有in飼hō͘人pàng-sak ê狗á貓á ê tāi-chì, mā有舊年魏德聖導演the̍h〈倒風內海〉ê劇本來Atolan chhōe in ê大新聞. I寫ê小說teh-beh phah做電影--a, goán chiâⁿ替i歡喜!
Chia̍h飯飽, goán koh去in新ê舊厝——貓厝, kan-taⁿ提供hō͘愛貓ê人客tòa. Che是in款hō͘ khioh--tńg-來ê貓á tòa ê「藝術厝」, 因為chìn前ê厝主是畫家, 厝內壁頂lóng iáu有i畫ê圖. Chit間厝kāng款有滿滿ê energy.
Ùi世俗ê觀點來看, 朋友ê厝hoān-sè ē hông嫌講siuⁿ過簡單koh破koh舊, m̄-koh若mài論物質面ê享受, i ê厝有滿滿ê energy kap感情, 1種超越物質, 直接kā長久受物化ê心靈hoah cheng-sîn ê力量, 享受單純ê滿足.
Tòa 3,000 kho͘ ê飯店總--是ē失眠khùn bē去, 原來góa適合tòa chit款óa山óa海lóng 300 kho͘ ê backpacker homestay!
Backpacker homestay ê怪kha
Tòa backpacker homestay koh有1 ê特色, che是tòa飯店無法度體會--ê, tō是ē tú tio̍h怪kha. Hit暗tòa入去1 暗300 kho͘ óa山óa海ê舊厝了後, 作家主人講暗時koh有另外3 ê朋友beh tòa tī chia, 交通方式lóng無kâng: (1)坐飛lêng機來ê德國音樂家錄音師, mā是作家ê朋友; (2)騎o͘-tó͘-bái單獨環島ê台北少年cha-bó͘; (3)步lián環島ê香港少年cha-po͘. Koh有goán chit家伙á駛車環島來--ê, ta̍k款人to有, lāu-jia̍t滾滾.
暗時, goán去部落ê「快樂廚房」chia̍h暗, 有影真快樂. Tòa過印度ê女主人腳手mé-lia̍h替goán準備簡單koh特別, 用椰子葉á chhu ê「大浦燒」, i hoan-hù goán先chia̍h, khah òaⁿ--leh作家kap i ê朋友mā ē chò-hóe來chia̍h飯khai-káng. 過無jōa久作家kap德國來ê音樂家出現來chia̍h飯, 透過作家ê紹介, ta̍k-ê開始káng beh 2點鐘, lāu-jia̍t koh精彩.
Chit ê音樂家是長期kā台灣客語歌手林生祥錄專輯ê錄音師, i mā替bē-chió原住民歌手錄專輯, i專注tī第三世界kap少數民族ê音樂. 作家朋友紹介goán是左派ê時, 想bē到音樂家講i是極左份子(far left), sûi感覺氣味chiâⁿ ha̍h! 想bē到接續--落-來作家koh派任務hō͘ goán: 隔tńg工中tàu ǹg南, 順續載音樂家去美濃!
暗時tńg去到tòa ê所在, 看tio̍h騎o͘-tó͘-bái環島ê妹妹, koh有àn-sǹg行路環島55工ê香港人, ta̍k-ê又koh討論kah chiok lāu-jia̍t, A強sûi koh講起當年騎腳踏車環島ê歷史故事. 真佩服目chiu前chit ê pha̍k kah ná烏碳ê cha-po͘人, joa̍h--人phāiⁿ kha·báng步lián環島, i講ka-tī借行路思考人生ê後1步. 奇怪, 去山內靜坐tō好, nah tio̍h hiah giâ-kê? Siōng笑khoe--ê是, i講ē步lián環島--ê確實lóng是siáu--ê.
騎o͘-tó͘-bái環島ê妹妹真勇敢, ka-tī 1 ê騎車環島, koh tòa backpacker homestay, 台灣對ka-tī 1 ê旅行ê少年cha-bó͘人iáu是chiâⁿ安全koh友善. Ta̍k-ê káng kah chiâⁿ hèng, 環島kám lóng bē thiám? 隔tńg工透早ta̍k-ê tō koh tiām-tiām-á sûi人行sûi人ê, che tō是人生, kám m̄是--leh?
透早, hō͘香港人感動--tio̍h, góa mā步lián ùi tòa ê所在行2公里去a公ê素食早tǹg店, chia̍h飽koh ǹg山頂行. 心內teh想, toh 1工góa mā來步lián環島, 充分感受路邊ê草á樹á, ûn-ûn-á感受路途--nih ê光景kap氣味.
Tiām-tiām行--leh, soah koh tú tio̍h hit ê音樂家, chiok有緣--ê. I講i發現秘密基地, beh chhōa goán去, goán choaⁿ-á tòe i oat入去全草á ê小路, gōng-gōng-á一直tòe tī i kha-chhng後. I講i cha-hng看tio̍h猴, koh i手chhun--出-去, ia̍h-á tō hioh tī i ê手--nih, i beh kap goán分享i ê歡喜kap i感受--tio̍h ê energy. Lō͘尾goán行到小路ê盡磅, 有溪水ùi大石頭頂chhiâng--落-來, chit-chūn音樂家sûi kā衫á褲thǹg掉, 直接跳落水, hō͘溪水ùi頭殼頂灌--落-來, chiâⁿ爽快! Góa oa̍t頭看A強, i soah khû tī石頭頂teh chhńg瓜子, 東西文化kám差chiah chē?
中tàu, goán載音樂家開始250公里山路ê路途, 沿路音樂家講i去印度, 蒙古kap非洲做音樂ê經歷, koh有i se̍k-sāi ê台灣民族音樂歌手, mā講tio̍h i對美國ê反感, koh有i ê Iran音樂家朋友ê châi-tiāu. 有影是講到sau聲.
Góa發現i有單純ê快樂, i講i kā所有ê chîⁿ lóng奉獻hō͘音樂, ùi i ê笑聲感受ē tio̍h i chit款單純ê快樂. I來台灣做音樂, 高級飯店m̄ tòa, soah走來tòa 1暗300 kho͘ ê backpacker homestay, 實在是真有個性ê音樂家! Ǹg望i來台灣錄音ê khang-khòe順利完成, mā ǹg望另外2 ê朋友環島順利. 多謝lín ê分享.
有緣Atolan 300 kho͘ ê backpacker homestay, 再會--lah!
台東Atolan素食早tǹg店
A公85歲, ta̍k工koh kap in cha-bó͘人透早5點tō開始無閒煮豆奶, 做碗粿, siōng-kài特別--ê是, a公ê卵餅是用當工nóa好ê麵粉糊直接煎做麵皮, 軟khiū好滋味. 問a公是án-chóaⁿ boài買便ê卵餅皮? I講hit款--ê siuⁿ tēng, 用bē-ha̍h!
Tī Atolan tòa tī backpacker homestay, 作家主人真推薦chit間在地早tǹg, 有影好滋味! Ta̍k工chái-khí lóng去kā o͘-jí-sáng報到, ka-tī iúⁿ豆奶, ka-tī the̍h碗粿, khiā tiàm邊--á, ná chia̍h ná看a公khat 1 khat麵粉糊現煎做麵皮, koh khà卵落--去, koh chhiⁿ koh好chia̍h, 都市ê卵餅kap i bē比phēng--tit.
Ná chia̍h早tǹg ná kap a公khai-káng, chiah知a公15歲tòa in老父ùi彰化溪州搬sóa來台東Atolan, 因為西部pháiⁿ thàn-chia̍h, 聽講東部ê土chiâⁿ肥, hit-tang-chūn種ê蕃薯, 1 ê cha-bó͘人用肩胛頭beh taⁿ 2粒蕃薯無châi-tiāu, tō知he土有jōa肥.
受日本教育ê a公, Pangcah族語聽講lio̍h-á bat, 主要iáu是用日語kap在地部落ê人溝通, 早年in老父tī山頂煮樟腦kap抽藤á飼家, lō͘尾Atolan bat時行種香茅煮香油, a公講siōng興ê時有3~4千人來chia討thàn, chit-má kan-taⁿ chhun kúi百ê人niâ. Taⁿ Atolan時行--ê是「hippie」.
Beh走ê時, 問a公kám ē-sái kā i hip 1張相? I問講:「Beh phah廣告是--無?」
8月21為tio̍h beh bih風颱, goán中tàu 12:00 ùi台東Atolan出發, 經過壽卡, 旭海, 滿洲, 恆春, 旗山, tńg到岡山舊厝是20:00, 駛有夠久--ê, m̄-koh沿路山路lóng無車mā無人, 人lóng走了--a, 德國音樂家講感覺bē-su tī歐洲ê森林. 路--nih經過Guzi湖, lóng無人, 透風落雨goán oan-na停落來欣賞ia̍h-á花, 開kah滿sì-kè ê白色ia̍h-á花, 空氣--nih lóng是花ê phang味, 落雨天看花顛倒khah平靜koh浪漫.
Tī Guzi湖邊, ná看花ná lim花茶khai-káng. 德國音樂家講起i是án-chóaⁿ chiah kah意Atolan, 原來是電話區域番號089, kap in故鄉München kāng款89, hō͘ i有tńg到厝ê感覺......, 聽了goán ta̍k-ê lóng笑哈哈, 原來有chit層緣分!
Hioh-khùn 1暝, 中tàu出發chiūⁿ北, tī岡山交流道看tio̍h 1 ê cha-bó͘-gín-á, 透風落雨khiú 1條白布條á, 本底kioh是beh thiah政府ê少年人, óa近chiah知是beh坐順風車環島. Nah ē hiah tú好sio連續2工lóng tú tio̍h beh坐順風車--ê? Koh-khah tú好--ê是, chit ê cha-bó͘-gín-á mā tī Atolan tòa kúi-nā工, tī hiah做工sio-tú過暝ê所費, chit-má beh去台南, koh是góa ê學妹, 大學beh升4年á. Khai-káng了後chiah 知, chit ê學妹mā chiâⁿ積極關心社會公共議題, 有影ē出來環島--ê頭殼lóng chiâⁿ清楚. 學妹ùi淡水出發, ǹg東部行, 一直到tú tio̍h goán, lóng無發生siáⁿ-mih危險ê tāi-chì. M̄-koh來到西部考驗chiah chhím beh開始, 因為pháiⁿ人lóng tòa tī西部!
學妹是彰化二林ê chng-kha gín-á, m̄-bat去過南投, 對南部mā無se̍k, soah好膽決定ka-tī 1 ê坐順風車環島, chiâⁿ有勇氣. 看i sán-sán ê gín-á面, 想bē到膽頭chiah在! I beh落車ê時koh kā goán hip相留做記念. 真好運, goán kui家伙á ē-tit-thang chiâⁿ做i環島路途ê光景, good luck, 學妹.
Molly前1暗tī backpacker homestay聽hiah-ê a兄a姊ê分享, 聽kah目chiu lóng金--起-來, chit-má koh tú tio̍h chit ê學妹, se̍k-sāi chiah-nī chē怪kha, 心內冒險ê動力kám ē ta̍uh-ta̍uh-á puh-íⁿ? 期待未來cha-bó͘-kiáⁿ mā thèng好kā腳步hāⁿ--出-去, 勇敢去冒險!
