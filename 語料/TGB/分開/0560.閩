2007 ê英國
Góa有1 ê口座, 是專門beh開hō͘西元2007年ê英國. 想--tio̍h ê時chūn tō chiūⁿ網check口座內底ê金額.
Góa是hō͘英國樂團飼大hàn--ê, 若是chit世人無去過英國, góa ē感覺chiâⁿ kiàn-siàu, 對不起ka-tī.
Che是góa青春期ê鄉愁.
“How many special people change. How many lives are living strange. Where were yo͘ while we were getting high.” Che是“Champagne Supernova” ê頭1段歌詞, 對góa chiok重要ê 1條歌, 替góa ê青春期落定義ê 1 ê樂團.
已經bē記得頂pái是tī toh位聽tio̍h chit條歌, m̄-koh góa知iáⁿ身驅內ê某1部份, 透過時間ê水chhiâng, tòe歌曲曲頭ê流水聲, 青春已經漂流到別ê世界, bē koh再tńg--來. Góa想beh chhōe tio̍h i. 想beh看māi-á除去i tī góa心肝內留--落-來ê影jiah, koh有i bat tī世界留--落-來ê氣味.
2007年, chiâⁿ chē樂團已經解散--a, mā chiâⁿ chē樂團tī góa ê大學時代出版過àu唱片, koh有chiâⁿ chē樂團ê音樂有大轉變.
Tng ka-tī總算達到ǹg望chiâⁿ久ê kôan度, iah是行到心內暝日siàu念ê所在ê時, 無的確tāi-chì ê氣味hām溫度已經kap當初時想--ê無sio-siâng--a. Mā ē-tàng講, tòe時間1點1滴teh過, ka-tī kiám-chhái kā「當初時想--ê」lóng ta̍uh-ta̍uh-á kā放bē記--得-a.
Tō算是án-ne, góa kan-taⁿ單純想beh去tī hia, jōa chē偉大ê樂團bat tī hia巡迴表演, khòng闊ê體育場, e̍h chiⁿ ê Live Ho͘ses......, chē-chē góa無tòe--tio̍h ê表演現場......
Góa chiâⁿ清楚, tī hia, 絕對m̄是tī kāng空間內底對無kāng時間ê siàu念, tī hia, góa khah早teh想--ê ē pìⁿ-chiâⁿ實際存在--ê.
所以, 2007一定beh來去(英國). 口座內底ê存款, 是我對chit chōa ê現實信心.
