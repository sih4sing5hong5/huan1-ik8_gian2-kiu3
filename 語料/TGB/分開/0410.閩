教育ê階級壓迫
「教育」一直是社會「階級流動」ê重要管道. M̄-koh實際上, 優勢家庭ê gín-á有khah好ê成長環境hām受教育ê機會, 像tī日本統治時代, 有才tiāu接受高等教育--ê, 差不多lóng是地主階級. Kap優勢階級iah是軍公教階層sio比phēng, 勞動階級無論tī政治, 經濟iah文化, 生活, 處境一直lóng khah弱勢.
台灣ê教育體系問題 kui tho͘-lá-kuh, 教育品質改善ê趨勢, 根本tòe bē tio̍h學費teh起ê速度, 完全無顧慮勞動階級jú來jú pháiⁿ過ê生存處境.
勞動者薪水koh-khah án-chóaⁿ調, mā tòe bē tio̍h物價teh起ê速度, koh ài面對職業災害ê威脅, 工作環境無安全kap退休生活無保障...... chiah-ê khang-khòe kap生活ê壓力, koh有jú來jú嚴重ê失業問題, 生活ê重擔teh kah勞動者kiōng-beh bē喘khùi. 勞動家庭出身ê gín-á, 無論是家庭負擔, 成長環境iah是受教育ê機會, 相對lóng比優勢者ke真不利, 學費ê負擔soah koh jú來jú重.
理論上, 政府ài利用社會資源ê再分配, kā出身條件ê差別khiú hō͘ óa, thang保障ta̍k ê人生存kap發展ê機會. M̄-koh就事實來看,「教育」又koh是統治階層「控制」社會ê重要工具.
中華民國體制資源ê分配真無公平, 特殊ê階層總--是享受khah chē資源kap khah好ê服務; kap體制利益sio牽bán ê階級, iah是鞏固統治基礎ê階層, 是體制優先照顧hām保障ê對象,「政務官退職條例」,「公教子女教育補助」,「租稅減免」chiah-ê政策lóng是明顯ê例.
財團辦學校ē-sái減稅, 學費自由化koh hō͘財團有thang ke thàn-chîⁿ. 大學變chē, 教育品質無提升, kan-taⁿ是培養出koh-khah chē資本體系ê產業軍, koh迫勞動者家庭ài hē koh-khah重ê「教育投資」. 國民品質無提升, 對財團mā bē不利, 引進外勞iah是產業搬sóa去外國, tō ē-tàng繼續用剝削來換利sûn.
10冬來,「教育改革」ê趨勢, soah hō͘勞動者家庭負擔jú來jú chia̍h-la̍t, 因為經濟背景ê壓力, 勞動者ê gín-á受教育ê選擇, soah án-ne來受tio̍h限制.
對反高學費ê訴求, 主流kap權力者一再用「使用者la̍p-chîⁿ」,「教育是1種投資」chit款借口, kā資源分配ê問題核心am-khàm--起-來! Khiā tiàm台灣大多數人民大眾ê立場, kám beh kek-tiām-tiām?
Lán應該全面來檢討社會kap教育結構ê問題, 以「教育權平等」ê理念, koh顧慮tio̍h勞動者經濟ê限制, 照歐洲先進國家ê做法, 採用「教育全面免費」ê政策, 徹底保障勞動者受教育ê機會, mā提供弱勢家庭特別ê免費「輔助教育」, 減chió弱勢者ê gín-á tī生存, 成長kap發展ê負面影響.
「教育全面免費」kan-taⁿ是保障受教育機會平等ê第1步, lán koh tio̍h正經來檢討台灣ê勞動政策, 改善勞動環境kap khang-khòe場ê安全, 對工作權, 工作時間hām薪水ài有合理ê保障制度, mā tio̍h趕緊來起造完整ê社會福利制度ê改革, chiah thang保障勞動階級ê生存, 改善勞動者kap ka-tī sī細ê互動, mā改善勞動家庭gín-á ê成長環境hām條件.
Beh消除社會ê無平等, tio̍h-ài ǹg進步koh自主ê人民意識kap力量, 一直thiah破體制深沉ê矛盾, lán chiah有可能起造koh-khah進步koh-khah平等ê社會!
