Góa看228@Ui-chi
Góa對台灣社會一直真關心, chēng早就開始péng歷史冊, 特別1人講1古ê 228事件, koh khah引起góa ê注意.
讀228, góa有真chē問題lā bē清, 一直到kah轉政治系, 舊年修「民族文學」了後, chiah kui-ê清楚. Tāi先, hōan-sè是翻譯ê問題, 族群hām民族hut m̄-tio̍h--去, 會造chiâⁿ真chē誤解. 就民族系ê認知來講, 雙方面話語bē通--ê, 就算是無kāng民族. Che tī政治系--nih觀點就有kóa無kâng--a.
「Nation」是講1 tīn對公民權iah是tī政治有kāng款利益關係ê人, 像英國人koh分做England(英格蘭)人, Scotland(蘇格蘭)人, Ireland(愛爾蘭)人hām Wales(威爾斯)人, 政治上in是kāng 1 ê民族, 無kāng族群有kāng款ê政治利益, chiah來chiâⁿ做1 ê國家, 1 ê政治意涵ê「民族」. M̄-chiah, góa認為228是民族矛盾, m̄是族群衝突.
中華民國thâi台灣人無分講是Hak-ngìn就bē kā lí thâi, Hō-ló, Hak-ngìn, 平埔, 高砂--ê lóng kāng款hông thiah食落腹. 中華民國體制禁母語, 禁集會遊行無teh分族群--ê, hām外省人mā受tio̍h限制, 若án-ne, 外省人kám m̄是kāng款受tio̍h無公平對待? Chhan像老兵khut死tī台灣, hông關tī眷村內底, 致使無法tō͘ hām台灣社會溝通. M̄-koh in ê選擇hām台灣人chiám然無kâng--ê.
有teh講, 初初台灣人m̄是ōan-nā kài歡喜beh做中國人--a? 1 ê問題是: 中國意識hām漢族意識是無kâng--ê.「Nation」ê意識hām認同是chiok òaⁿ chiah發生--ê. Tī siāng原始ê狀態, taⁿ-á有「我族」hām「他族」ê分別,「我族」ê稱呼tiāⁿ-tiāⁿ是為beh hām「他族」做區別chiah出現--ê. 為beh kap日本人區別, chiah ta̍uh-ta̍uh-á有台灣人kap漢族ê意識, che m̄是政治意涵ê「民族」, koh再講, hit-chūn, mā taⁿ-á讀冊人chiah會有漢族意識ê認同.
Che是góa認為228事件講bē清ê原因. 清國時代ê「漳泉拚」「閩客tak」, ta̍k-ê kā Vision停留tī族群衝突, góa認為m̄是án-ne, hit-chūn台灣ê統治者是清國, 台灣khioh ê稅是內地ê 2~3倍, 會走來台灣--ê, kám m̄是tām清國統治ê福建kap廣東活bē落--去, chiah tio̍h冒「6死3留1回頭」ê危險過烏水溝, 來台灣討thàn? 清國m̄-tāⁿ khioh重稅, koh hō͘官kap兵tī chia為非sám做. 台灣bē-su是原始社會, chiah會為tio̍h生存teh sio-tak.
其實「漳泉拚」「閩客tak」mā m̄是『常態』, 人講『遠水救不了近火』, 若漳對泉, 漳--ê chit-pêng隔piah若tòa Hak-ngìn, in就招來phah chham--落-a, kám tiāⁿ-tio̍h是Hō-ló hām Hak-ngìn sio-phah? Kap lán有矛盾--ê是清國, m̄-koh受害者若反抗, soah koh hō͘統治者teh sái弄, 受害者koh phah受害者, 換--來-ê是『福佬義民』『客家義民』chiah--ê, chiah koh繼續hō͘清國khioh重稅.
Lán koh看日本時代, 統治者mā用kāng款ê手路, tām客庄就派Hō-ló巡察補, tām Hō-ló庄就派Hak-ngìn巡察補, hō͘受害者看bē tio̍h kap lán矛盾siāng大--ê是大和民族, lán soah taⁿ-á會記得ka-tī ê a公是hō͘對方thâi--死-ê, bē記得a公是beh反抗siáng chiah來犧牲--ê! 像Tkdaya Mona Rudao(莫那魯道)反抗, soah是Toda替日本人來kä鎮壓.
到kah中華民國時代mā kāng款. 歷史無清算, 就無可能有khah好ê未來, ùi國家力量tī台灣出現, 荷蘭, 清國, 日本到中華民國, 統治者「khiā kôan山看馬sio-that」ê樣相, m̄-bat改變!
Lán ùi 228學tio̍h siáⁿ? 228 beh記念siáⁿ? 解嚴到taⁿ, 228會tàng討論mā會sái講--a, m̄-koh ta̍k-ê soah變kah bē-su過去就過--去-a, 無hiah要緊, 德國Nazi (『納粹』) ê暴行, 到taⁿ德國人iáu記tiâu-tiâu, 恐驚歷史會koh再發生, 無歷史感ê台灣人soah無beh去面對暗影, 歷史m̄敢講hō͘明, kan-taⁿ ǹg望政黨輪替會解決問題, 騙ka-tī講台灣無「民族問題」, taⁿ-á有「民主問題」, chit款逃避ê心態, beh án-chóaⁿ進步?
