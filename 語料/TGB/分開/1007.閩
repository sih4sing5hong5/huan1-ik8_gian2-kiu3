Siáng歧視siáng?@Tek-hoa
Tī 2000年1月初1 ê自由時報看tio̍h 1篇報導: 陳水扁為tio̍h beh爭取外省選民認同, 講當選(ROC)總統了後, beh推動〈反歧視法〉.
台灣ê族群問題確實bōe-tàng無重視, m̄-koh政客為tio̍h選票, soah thiau-kang kā問題bú kah hoe--去, in會tàng大聲hoah族群和諧ê口號, m̄-koh被扭曲ê台灣社會, bōe án-ne就來化解族群之間ê矛盾kap壓迫.
陳水扁講: Beh落實無kāng族群公民ê平等工作權kap受教育權; 陳水扁koh強調: 大多數外省子弟因為離鄉背井, 並無享受tio̍h特權, 真chōe人ê社會條件往往比本省人koh khah bái, m̄-koh in ùi無到有, tī有限當中開創無限ê可能......
就親像過去teh替國民黨政權chhit kha-chhng ê政客kap學者kāng款, 陳水扁mā teh騙--人, thiau-kang無看tio̍h體制宰制ê事實, kā族群問題sak hō͘族群情結. M̄-koh, 問題kám有影是án-ne?
中華民國體制tī政策面明顯teh照顧少數外省族群, 這是無法tō͘否認--ê, 像過去ê雙重匯率kap公務員考試ê省籍配額, koh像chit-má ê眷村改建條例.
資源是ùi大多數台灣人手頭提--來-ê, soah kan-taⁿ少數外省族群teh享受, 佔大多數ê台灣本土族群, 根本無得到合理ê資源分配.
Koh來看文化kap語言政策. 中華民國體制長期壓制台灣本土各族群ê母語, 造chiâⁿ--ê m̄-tāⁿ是『省籍的隔閡』, koh傷害tio̍h各本土族群ê尊嚴kap自信.
Koh khah嚴重--ê, 是間接形成政治經濟結構頂高ê無平等, 這tī教育體制kap媒體頂面表現--出-來--ê, 會tàng看kah真清楚.
Chit-má, 雖然講tī鄉土教育當中, 已經kā母語列做必修, m̄-koh學校教育ê主體猶原是北京話, kan-taⁿ poah出ta̍k禮拜1~2節課來進行鄉土語言教育, 正式kā母語『邊緣化』.
這個政策ê修正, 並無建立各族群母語kap北京話之間ê平等基礎, mā無提高各族群母語ê弱勢地位, 顛倒koh khah確定北京話獨霸ê宰制地位.
真正beh解決族群問題, 就ài ùi基本面開始處理, ài全面反省造chiâⁿ族群無平等ê原因, 重新建立各族群平等ê互動基礎, phah破北京話獨霸ê優勢宰制地位, 來起造台灣真正ê主體立場.
Lán bòai ti̍h大食小ê族群融合, mā bòai ti̍h形式上ê族群平等, koh khah bòai ti̍h無清算ê族群和解, lán beh phah破體制宰制!
《228探索》ê作者楊碧川tī〈序〉內底強調:「Beh追究, m̄是beh追殺.」壓迫/被壓迫ê歷史事實, lán bōe-tàng hō͘ i船過水無痕, 若無, lán無可能建立明確ê主體性史觀, mā無法tō͘ ùi歷史ê經驗內底得tio̍h智慧, koh khah無法tō͘開展開闊ê前途.
台灣會有chiah chōe問題, lóng是因為體制ê宰制, lán tio̍h-ài嚴肅來面對歷史事實, 徹底總結歷史經驗, 清算歷史責任, 用人民ê進步意識, hō͘製造壓迫ê不義體制kui個瓦解, hō͘壓迫者付出代價; beh化解族群矛盾, beh開創台灣ê未來, 就ài ùi chia開始!
