蔡英文beh救民進黨?
民進黨自縣市長, 立委, 總統chit 3大選舉失敗了後, 士氣險險á瓦解, 總統候選人同時mā是黨主席ê謝長廷koh宣佈退出政治界, chiah-ê lóng造chiâⁿ本土陣營ê驚惶, tī各方面勢力協調妥協了後, 辜寬敏, 蔡同榮kap蔡英文3 ê人分別宣佈競選民進黨黨主席. Lō͘尾民進黨黨內扁系, 蘇系kap新潮流整合聯盟, 蔡英文當選黨主席.
蔡英文做民進黨黨主席了後, sui-bóng各界真質疑i ê立場, m̄-koh各人有各人ê àn-sǹg, koh互相 chún-chat chiah無爆發衝突, 民進黨mā展現出前m̄-bat有ê團結氣氛, 蔡英文bē-su pìⁿ做民進黨ê救星, m̄-koh內行人iáu是看ē出來che是刻意操作ê結果!
因為新潮流全面掌握黨機器, 利用媒體優勢來營造蔡英文熱潮, 蔡英文kám ē pìⁿ做2012年ê總統候選人, mā chiâⁿ做民進黨內bē-sái講出chhùi ê禁忌, koh因為蔡英文是用救世主ê角色入來到民進黨, gōng直ê台灣人真kā包容, 表面上看--來che ná像是siōng好ê安排.
M̄-koh蔡英文kám正經有châi-tiāu領導民進黨? Che chiah是蔡英文真正ê考驗. Lán無懷疑蔡英文ê操守, m̄-koh lán ài替台灣ê前途考慮! 蔡英文是ùi中國國民黨系統ê官僚體系出--來-ê, tī政黨輪替ê時繼續受民進黨重用, 陳哲男ê例lán iáu ē記--得, 實在無法度bē去聯想, 蔡英文kap陳哲男到底有siáⁿ無kâng?
事實上, lán mā承認蔡英文口才真好, m̄-koh正經beh做tāi-chì m̄是kan-taⁿ靠1支chhùi, 陳水扁siōng gâu--ê tō是che, kám m̄是?
坦白講, 蔡英文ê菁英立場chiâⁿ明顯, i是做tāi-chì真講原則ê人(i認為tio̍h--ê chiah有準算), án-ne kap台灣人ê草莽性格百面bē-ha̍h. 蔡英文真自我保護, 做tāi-chì koh無愛chhiaⁿ-iāⁿ, tī 8/30嗆馬大遊行ê表現, tō hō͘本土社團chiâⁿ不滿, 有本土社團thuh臭講:「驚東驚西, chi̍t-sut-á to無領導本土社團ê氣勢」, koh有影印證人講i bē堪得taⁿ大責任ê觀點!
事實上蔡英文後piah ê勢力mā真有爭議, 陳水扁執政ê時, 是toh 1 ê勢力pun-tio̍h siōng chē利益? 陳水扁lak衰了後, koh是toh 1 ê勢力kàn-kiāu kah siōng piàⁿ勢? 到底是toh 1 ê勢力ê成員, teh做國代ê關鍵時chūn, 去hō͘ hit-chūn中國國民黨國民大會副主席謝隆盛so--去?
1989年中比鋼鐵ê勞資糾紛ē-sái講是民進黨ê kiàn-siàu-tāi, 請問hit tang-chūn民進黨主席是toh 1 ê派系支持--ê? Hit ê主席koh是án-chóaⁿ ē代表資方出庭, 來告hit-chūn勞資糾紛ê主角, 同時mā是民進黨員ê中比鋼鐵常務理事吳錦明? Sui-bóng是真古早ê事件, m̄-koh民進黨kan-taⁿ hoah講beh重新來做運動, 蔡英文kám是應該為che kiàn-siàu-tāi hō͘工運界1 ê交代?
總講1句, 蔡英文若無ùi根本來改革民進黨, 想beh領導民進黨chit-ê各方勢力ê組合, kám有hiah簡單? M̄-chiah lán beh問:「蔡英文, 救民進黨, lí kám正經準備好--a?」
