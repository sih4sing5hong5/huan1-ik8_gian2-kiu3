被壓迫者ê文化霸權
有壓迫, tō有反抗.
Tī歐美帝國主義國家殖民世界ê時chūn, 被殖民國家發起文化復興運動, 走chhōe民族歷史kap文化, 起造在地ê文化價值kap民族認同, 來對抗殖民者ê文化霸權, 造chiâⁿ被殖民國家beh ài獨立自主ê潮流.
18世紀尾期, 拉丁美洲ê土生白人傳教士tāi先表現--出-來ê「新美洲主義」, o͘-ián美洲人ê文化覺醒, 認同生活ê土地chiah是ka-tī ê祖國, 強化in ê獨立意識.
18世紀法國ê思想啟蒙運動, thòaⁿ到中歐發展做探討母語特色ê文化運動. 19世紀30~40年代, 西歐jia̍t-phut-phut ê民族主義, mā引chhōa東歐ê民族文化復興運動. Ē-sái講, 頭起先kā民族主義思想thòaⁿ--開-ê, m̄是街頭運動者, 顛倒是語文研究學家kap詞典編輯者.
19世紀Hungary(匈牙利) ê文化復興運動, o͘-ián Hungary ê民族意識. 1830~1850年代, Poland(波蘭) ê智識份子推動產業復興kap保護民族文化ê運動, hō͘ Poland ê文化kap語言tī殖民壓迫--nih koh-khah勇壯--起-來. 19世紀中Finland(芬蘭) ê「芬蘭化運動」, m̄-tāⁿ爭取語言權, mā hō͘ in跳出kap殖民母國ê文化ko-tîⁿ. Arab(阿拉伯) ê文化啟蒙運動, tī 1870~1880年代, 提升做政治運動. 19世紀尾期到20世紀初期ê Ireland(愛爾蘭)文藝復興運動, 加強in ê民族內涵, 起造民族tháu-pàng ê精神基礎, 鼓舞民族認同. 20世紀初期東南亞ê民族啟蒙運動, mā是ùi文化kap語言走chhōe ka-tī ê主體.
對抗殖民統治, 被殖民國家sûi-ê-á建立ka-tī ê文化認同. 語言是表現lí(殖民者) kap góa(被殖民者)無kâng siōng直接ê工具. 恢復母語使用權, kā母語文字化, 發展母語文學, 強調被壓迫者ê文化觀kap價值觀, hō͘勞苦大眾有「話」thang講, 有「字」thang寫, kā chi̍t世人hông chàm落底ê ut-chut tháu-pàng--出-來, kā kui代人無尊嚴無自由ê悲哀轉換做追求獨立自主ê ǹg望. 文化運動hō͘人民有精神óa靠kap思想武器, 直接chha̍k tùi殖民統治無形ê控制, 否定外來體制, 統治者免講mā beh徹底消滅被殖民者ê語文kap歷史.
台灣tī日本時代ê新文學運動, koh有中華民國統治了後ê台語文運動, 主張「chhùi講pē母話, 手寫台語文」, 講台灣話(相對中國話), 寫台文(相對中文), hō͘ lán開始chhiau-chhōe kap外來統治者無kāng款ê生活慣sì, 性格, 思考方式, 歷史, 價值觀, 文化觀, 世界觀, 來對抗國民黨ê統治霸權, mā加強台灣人民追求獨立建國ê決心.
反抗運動phah出koh-khah大ê政治空間了後, 台灣人參政權ê開放, 總統直選, 民進黨執政, m̄-tāⁿ無kā外來體制hò͘ hìⁿ-sak, soah顛倒tiâu tī高度自治ê自我滿足. 政治上tùn-teⁿ--a, 文化運動soah mā無行tī頭前引chhōa人民thuh破高度自治ê騙局, 顛倒行入去chit 條死巷--nih, teh hoah「去政治化」,「純文學」.
外來體制iáu kui châng好好chhāi tī hia, 統治者ê文化霸權iáu teh kā lán控制洗腦, 運動行到尾--a, soah teh承認華語漢字霸權ê統治地位, 要求統治者1禮拜pun 1~2點鐘來教母語. 論文取代創作, 研究取代推廣, 會員取代群眾, 金主取代工作者, 行銷包裝取代社會運動. M̄-koh siān講to講bē通, 是án-chóaⁿ「本土政權」是「嘴講豬á話, 手寫豬á文」?
Jiok到尾--a, lán iáu是ài面對原來lán m̄-bat起造過台灣人ê文化霸權. 自頭到尾lán lóng tī統治者ê文化霸權內底teh gōng-gōng-se̍h, 跳bē出中國士大夫ê奴才思想, 有壓迫, m̄-koh無反抗.
30冬ê「反對運動」注定失敗. Koh來, lán beh án-chóaⁿ重頭khiā起? Lán ê台語歌beh繼續唱哭調á? 台灣文學beh繼續寫悲情? 台灣歷史beh繼續強調投降? 繼續教lán ê gín-á「少年若無1 pái khong, 路邊nah有有應公」? 繼續keng-thé講「別人ê gín-á死bē了」?
