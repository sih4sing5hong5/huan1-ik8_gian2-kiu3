Chū-sìn
Tī chit-má sì-cha̍p hòe í-siōng ê Tâi-ôan-lâng lāi-té, ē-tàng koan-chhat tio̍h Tâi-ôan-lâng bô chū-sìn ê hiān-siōng.
Tī tāi-ha̍k ê gián-kiù-sek lāi-té, ē thiaⁿ-tio̍h kàu-siū kap ha̍k-seng kóng-chhut “khiâ gōa-séng ê cha-bó͘-gín-á kài sóng” chit-khóan ōe. In-ūi Tâi-ôan-lâng kám-kak tī seng-o̍ah tiong ê it-chhè lóng sī gōa-séng-á khah ko-siōng, iû-kî sī tha̍k-chheh-lâng kám-siū--tio̍h ê ap-pek koh-khah giâm-tiōng, só͘-í chí-ū tī khiâ gōa-séng ê cha-bó͘-gín-á ê sî, chiah ē-tàng hoe-ho̍k ka-tī ê chū-sìn.
Tâi-ôan-lâng ê chū-sìn m̄-sī ùi chū-sin sán-seng--ê, lóng ài khò sè-sio̍k ê kè-ta̍t chiah ē-tàng khéng-tēng ka-tī. Tâi-ôan siā-hōe sè-sio̍k ê kè-ta̍t iū-koh sī iû chit-má siā-hōe kai-kip ê kôan-kē lâi kiàn-li̍p.
Só͘-í siā-hōe tùi chò-kang-á-lâng hām ki-chân ê lô-tōng-chiá khòaⁿ in bô, in tōa-pō͘-hūn mā lóng kài chū-pi, bô chū-sìn. Kóng-ōe thōng tōa-siaⁿ--ê éng-óan sī ū-chîⁿ-lâng hām siā-hōe tē-ūi khah kôan ê lâng. Bîn-chìn-tóng chip-chèng liáu-āu, chit-tiám mā-sī bô kái-piàn.
Beh án-chóaⁿ hoe-ho̍k Tâi-ôan-lâng ê chū-sìn? Sī siáⁿ-mih gôan-in hō͘ Tâi-ôan-lâng sit-khì chū-sìn--leh?
