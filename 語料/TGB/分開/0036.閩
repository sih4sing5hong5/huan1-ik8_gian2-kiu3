無khòaiⁿ政策ê總統辯論
第2 pái ê總統辯論是民間團體提問, 因為án-ne, góa特別poah工kā看, 結果hō͘ góa chiok失望--ê. 應ê人無具體政見(預料中ê tāi-chì), 問ê團體有--ê koh-khah hō͘人失望.
農民市集ê楊儒門講beh tī總統府頭前種菜, koh是beh種有機菜, góa真懷疑台北ê àu-thô͘種ē出有機菜? Thô͘無肥, 空氣無好, chit款環境種--出-來ê菜soah beh hō͘國校學生chia̍h? 馬英九soah講che是chiok好ê想法, beh招教育部農委會chò-hóe討論. 環保聯盟beh ài國軍pìⁿ做地球保衛隊, chit 2 ê人是招總統候選人chò-hóe tòng-gōng是--無? 應該iáu有chiok chē議題thang問, iah是in認為橫直無肯定ê答案, kui-khì免問, chò-hóe tòng-gōng khah趣味?
環保聯盟早期是以反石化kap反核為主, 紅頭嶼核廢料已經出現外漏, 核一核二核三廠內底已經té kah tīⁿ-tīⁿ-tīⁿ ê核廢料beh án-chóaⁿ處理? 核四kám正經有需要? 馬英九講thèng-hāu核四運轉了後chiah來計畫核一核二核三ê停役. To teh嫌siuⁿ chē炸彈--a, soah beh koh tàn 1粒炸彈, chiah來講其他3粒炸彈kám ē爆炸, che是siáⁿ-mih logic? 蔡英文講未來核廢料beh khǹg ê所在ē充分kap地方民眾溝通, beh án-chóaⁿ溝通? Kám tio̍h公投? 公投範圍jōa khoah?
西部海岸m̄是工業區tō是發電廠, taⁿ連東部海岸mā beh比照西岸全面交hō͘財團開發, 台灣ê環境已經開發kah siuⁿ過頭徹底--a, piān-nā落雨tō崩山thô͘-chhoah流, hit-kóa開發計畫kám正經真需要? 山頂ê廟寺,『民宿』是m̄是應該管制--chi̍t-ē?
蔡英文辯論了後ê記者會mā有原住民記者問講: 陳水扁時代提出ê原住民自治並無實現, 蔡英文提出--ê beh án-chóaⁿ bē跳票? 蔡英文講tāi-seng ài hō͘原住民部落有財源, m̄-koh無講chîⁿ beh ùi toh來. Che kap其他問題kāng款lóng是beh hō͘人民有頭路, 改善經濟問題, 是講beh án-chóaⁿ做--leh?
