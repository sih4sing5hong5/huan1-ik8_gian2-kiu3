Kám ē-tàng mài chiah thiám?
「Kám ē-tàng mài chiah thiám?」叔伯小妹tī msn àn-ne寫. I tī高雄1間區域教學病院做護士, 本底àn-sǹg 11--月beh排假來淡水chhit-thô, 前kúi工á通知講無法度pàng, koh ná講ná kàn-kiāu病院jú來jú無合理ê規定.
小妹in 3班制teh輪, 平均chhé 1個月有6工到7工ê一般休假thang hioh, 若無hioh, tō累積tī「積休時數」內底, 隔tńg月結算1 pái換chîⁿ (10--月領8--月ê chîⁿ). 可比講, i chit個月若是ài hioh 6工來講, koh請2工特休, 照講是ē-sái pàng 8工, m̄-koh i實際chiah pàng 6工niâ, án-ne chhun ê hit 2工tō sǹg 16點鐘ê積休. I今年有14工ê特別休假, 到taⁿ chiah pàng 3工niâ, chit 3工koh是hông算tī hit個月應該ài pàng ê假--nih, chhun ê 11天特休, 被迫tī年底chìn前ta̍k個月用積休ê方式抵銷, 若bòai tō當做放棄特休權利.
11--月護理站欠kha手, 造chiâⁿ i無假thang hioh, kan-taⁿ ē-tàng請特休, 換點鐘, pìⁿ-chiâⁿ i 11--月ê班表看--起-來lóng無hioh-khùn. Koh, kha̍h tio̍h勞基法有規定員工bē-sái連續上班超過7工, 病院tō想khang想phāng nǹg法律phāng, 單位主管ē去算班表ê上班日, 若超過7工, tō ē kā第8工書面改做一般休假, 實際上員工是有去上班--ê, hit工上班tō算加班額, ah chit款ê加班積休時數, kám ē照勞基法規定ê加班費計算方式去算, 時到可能ài koh看病院án-chóaⁿ講--a! Án-ne來, 積休時數tō ē累積kah chiok緊--ê, tiāⁿ-tiāⁿ, in ê積休是破百teh算--ê. Taⁿ, i已經koh有200外點鐘ê積休--a. 問i病院kah若欠kha手, nah bòai koh chhiàⁿ人? I講m̄是無koh chhiàⁿ, 是工作條件kap福利siuⁿ bái, 留人bē-tiâu.
8--月開始, 病院koh發明「時數銀行」, 強制kā in ê積休khiām 60點鐘入--去. Khiām tī銀行ê時數, ài到明年3--月chiah有beh結算換chîⁿ hō͘ in. 11--月開始, koh pìⁿ做全部ê時數lóng ài khǹg tī銀行--nih. 小妹質疑講, khǹg hiah久, 病院a̍h bē照銀行ê步算利息ah, mā無人ē記得ka-tī到底累積jōa chē點鐘. Koh, chit段時間病院若tī內底做kha手, kā lí扣chē 60點鐘, mā無人知. Án-ne來, mā ē害in明年所得稅ài ke la̍p chiok chē, 帳面看--起-來bē-su chit間病院ê員工薪水bē-bái, 實際上是無pàng假換--來-ê. Chiah-ê chîⁿ, 病院若是the̍h去投資iah khiām銀行, kan-taⁿ利息chîⁿ tō thàn bē-chió--a. 病院為tio̍h beh省開銷, thàn-chîⁿ, 有影是想khang想phāng, 步數盡展.
Sui-bóng講病院ê護士kha手無夠, 造chiâⁿ in tāi-chì做bē了, ta̍k-ê khang-khòe量lóng chiok大, m̄-koh病院lia̍h時數lia̍h chiok ân, ē以病人數去調整上班ê人額, kha̍p-bē-tio̍h tō叫in「借休」, 意思tō是kā累積休假ê點鐘借掉. 可比講, chit-chūn ê病人數kan-taⁿ需要5.5 ê人力, 來上班--ê有6 ê人, 病院tō ē請其中1 ê借休4點鐘, ùi i ê積休時數內底扣掉, án-ne tō chhun 5.5 ê人力--a. 問題是, hông借休4點鐘, iáu是tio̍h kā tāi-chì做hō͘了, 所以chiâⁿ有可能其中ê 2點鐘是iáu teh「上班」ê狀態.
小妹講, chîⁿ lóng病院kap醫生teh thàn, ah in護士soah tio̍h做kah beh死beh活受剝削, jú想jú gêng, i準備beh跳槽--a. 看i不時to teh haiⁿ thiám, 氣色jú來jú bái, góa知影i chit-tàu是有影beh走--a.
