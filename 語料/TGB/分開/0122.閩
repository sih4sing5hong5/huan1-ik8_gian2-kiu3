店面擴建期間, 烏龍chhōa 4 ê徒弟á kap A砲sì-kè chhit-thô, 日時參觀各地宮廟, 學習án-chóaⁿ多角化經營, 暗時tō khai-cha-bó͘ chàm酒家. 烏龍叫徒弟á kap A砲tī店面起好chìn前, ke chhōe chi̍t-kóa人後pái thang到廟--nih tàu-saⁿ-kāng, 所以徒弟á kap A砲tī chhit-thô ê期間, tú tio̍h人tō問看有beh kap in tńg媽祖廟--無. Tō án-ne, 個外月落--來chhōe tio̍h百外人, cha-po͘ cha-bó͘, 老--ê少年--ê lóng有. 烏龍叫徒弟á kap A砲kā chiah-ê人分類, ùi別間廟ê八家將giú--過-來-ê, tō kho͘做八家將團; 酒家sam-chhit-á kap chhit-thô gín-á tō組巡守隊; 有chi̍t-kóa tī茶店á kap歌á戲團tú--tio̍h-ê, 生了bē-bái ê cha-bó͘人, tō成立綜藝歌舞團.
A國叫擴建店面ê建築工koh ke chhōe chi̍t-kóa人, thang tī in khah早tòa--過ê百姓公廟邊tah臨時工寮, 工寮tah好了後, tō kā chit百外ê雜牌軍安tah tī chia. 安tah好勢了後kā人叫叫--來對in講:「Ta̍k-ê先暫時tòa tī chia好好á練習, 等廟前店面起好了後chiah koh替lín起新ê宿舍. 過--kúi-工-a烏龍師ē來看--lín, 時到lín ài好好á表現hō͘烏龍師看, 後pái ta̍k-ê chia̍h-chhēng lóng看烏龍師, 免驚無頭路tī外口流浪--a.」
過kúi工á, 烏龍來看chiah-e人, koh kap ta̍k-ê講話, 叫in koh來khang-khòe ài khah phah-piàⁿ做--leh, 媽祖廟香火若有旺, ta̍k-ê tō免驚無飯thang chia̍h, 媽祖ē保庇ta̍k-ê, koh保證後pái ē依表現論功行賞, 保證ta̍k-ê前途光明chiah-ê話.
有1暗tī酒家lim酒khai-cha-bó͘ ê時, 烏龍對A砲講:「A砲, lí去開1間kám-á店.」A砲:「Siáⁿ-mih kám-á店?」烏龍:「後pái廟--nih有ke chiok chē人來tàu-saⁿ-kāng, lí免koh hiah-nī辛苦過來piàⁿ掃--a.」A砲beh哭beh哭講:「烏龍師, 是m̄是góa做了無好? Kā góa講góa toh位做無好, góa ē改進, mài趕góa走, góa甘願替烏龍師賣命.」講soah pàng聲大哭跪--落. 烏龍笑笑講:「哭siáⁿ, góa a̍h無beh趕lí走ah. 起--來, góa kan-taⁿ是beh ài lí去開1間kám-á店.」A砲:「Góa beh án-chóaⁿ開kám-á店? A̍h無chîⁿ ā.」烏龍:「Chîⁿ góa ē kā lí tàu-saⁿ-kāng.」A砲:「Ta̍k-ê lóng tī固定店買賣, 開新店kám ē有seng-lí?」
烏龍:「Lí放心, góa ē hō͘ lí chîⁿ, lí去chhōe店面, 進貨, 後pái góa ē指定媽祖廟ê供物ùi lí hia出貨, lí免驚無seng-lí--lah! Kám-á店ê利sûn, lí 1半, góa 1半.」A砲:「1人1半?」烏龍:「Lí hit半ài koh pun做5份, in 4 ê kap lí chiâng 1份.」 講soah o̍at頭看hit 4 ê徒弟á繼續講:「後pái廟--nih ài ke飼百外ê人, lán後pái kan-taⁿ ē-tàng kap in kāng款領廟--nih chió-chió ê薪水, án-ne chiah ē hō͘ ta̍k-ê感覺公平, in chiah ē替lán服務. Chiah-ê chîⁿ lán當然ē無夠thang khai, m̄-chiah ē叫lí koh去開kám-á店, án-ne lín知--a-無?」
A砲聽了喘1口氣, 另外4 ê mā tī邊--á tìm頭. 烏龍對4 ê徒弟á講:「Lín bîn-á-chài tō開始幫A砲chhōe店面, chhōe--tio̍h了後tàu-saⁿ-kāng進貨, chîⁿ A中負責. Ài注意, lín kan-taⁿ是tàu-saⁿ-kāng, A砲chiah是頭家.」A砲:「Góa是頭家?」烏龍:「當然ā, lí無願意是--無?」A砲搖頭笑笑講:「M̄是無願意, 是太突然--a, góa無想tio̍h góa ē做頭家.」講了tō笑--出-來.
