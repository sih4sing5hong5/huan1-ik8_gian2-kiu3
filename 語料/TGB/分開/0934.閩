人民──憲法課ê啟示@Kian-ti
基本權利ê主體是siáⁿ
教授手--nih the̍h課本
Ùi頭前行到後壁 koh ùi後壁行到頭前
Ná行ná問
Kui間教室se̍h 1 liàn koh無人應
I起phùi面開始hoah-hiu
Eh~
Lín是法律系--ê neh
後pái是食1支嘴--ê neh
你就是ài講hō͘你ê人客聽
In chiah會甘願hō͘你thàn in ê錢neh
I行tùi頭前koh問1 táu
下kha有人ná tiuⁿ-tû ná應聲
Chiok細膩kā hit字講--出-來
親像是hiông hiông tì覺--著
原來góan mā是人民
