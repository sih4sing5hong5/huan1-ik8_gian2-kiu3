Gín-á lóng愛聽故事, koh-khah愛聽ka-tī sī大人ê成長故事.
市面上hō͘ gín-á看ê繪本大部份lóng是ùi美國iah歐洲翻譯出版--ê, 好看koh chē款, 寫--ê是ē落雪ê kôaⁿ--人, kôan koh大間ê城堡, 教堂, 金頭毛ê王子kap公主, Disney ê ang-á, lán ê gín-á tī ang-á冊內底看--tio̍h-ê tō是chiah-ê.
Lán ê gín-á ē-tàng看--tio̍h ê本土繪本顛倒chiok chió, kap ùi國外翻譯--ê無tè比. Tng lán用ang-á冊hō͘ gín-á看tio̍h世界ê時, lán應該ài提供khah chē ùi ka-tī土地出--來ê故事, 用chiah-ê養分來io飼lán ê gín-á, hō͘ in koh-khah了解ka-tī成長生thòaⁿ chit-tè土地ê過去hām chit-má ê各種變化.
Sui-bóng本土繪本量無chē, m̄-koh iáu是看ē tio̍h hō͘人ē o-ló--得ê好作品, chhan像2006年和英出版社出版ê《我和我的腳踏車》, 是葉安德先生ê頭1本gín-á繪本, 故事kap畫面表現出70~80年代台灣人事物ê時代氣氛, chit本繪本chiâⁿ有台灣味, mā已經kā英文hām其他語言ê版權賣--出-去-a.
《我和我的腳踏車》chit-ê故事--nih, 內容是lán se̍k-sāi ê街á路, 學校, 厝宅, koh有屬tī hit-ê時代ê氣味kap氣氛.
Tī éng-kòe物質生活無kài sù-sì ê年代, 1 ê國校á ê gín-á ǹg望有1台新kha踏車, kā a公ê茶kó͘當做神燈來hē願, i hē 3 ê望: 第1, 買kha踏車; 第2, 緊買--tio̍h; 第3, 先保留. I本底hit台舊kha踏車是大人騎--ê hit款, 大台koh重, kha-chhng m̄-bat坐起lih椅tiām-á, kiàn-pái騎lóng tio̍h àⁿ腰, kha hāⁿ過頭前hit支鐵kóng, 2支手吊tī龍頭, 1 pái koh 1 pái真chia̍h力踏chìn前, 無像其他同學ê kha踏車koh輕koh phāⁿ, i ê舊kha踏車總--是jiok bē tio̍h hiah-ê gín-á伴. I kui心肝beh ài 1台新ê kha踏車, 連看tio̍h天頂kui-tīn teh飛ê粉鳥á, to ē-tàng kā想做是ka-tī ê kha踏車.
I tī街á ê kha踏車店相tio̍h 1台kha踏車真kah意, 無想tio̍h講hō͘ in同學先買--去-a, ah chit-ê「肉kha」同學soah無siáⁿ ē-hiáu騎, siak kah thô͘-thô͘-thô͘, i tō發揮幫贊--人ê精神, 主動做肉kha同學ê ùn-chiàng, 載i sì-kè chhit-thô. I kā kha踏車當做『越野車』teh騎, kap hit-ê同學siak kah無鼻, 當然tō無thang koh騎同學ê新車--lo͘h.
了後in老母kā安慰講，考試若有前3名, 就買1台hō͘ i. I總算「考100分--a」, chông tńg去kā in老母講beh ti̍h kha踏車, m̄-koh老母soah kā講1 ê故事: 細hàn ê時i感覺無鞋á thang穿真kiàn-siàu, 一直到i看tio̍h 1 ê無kha ê khit-chia̍h, chiah知影thǹg-chhiah-kha有jōa-nī-á幸福. 無論故事kám有影, i知影老母choh-sit到半暝真辛苦, 故事ê結局是i決定kan-taⁿ beh ti̍h新ê蠟筆tō好--a, kā舊kha踏車換1 ê色, án-ne i tō有新ê蠟筆kap新kha踏車--lo͘h.
讀chit本繪本了, 真深刻感受tio̍h作者teh傳達成長過程ê土地kap人物豐富koh溫暖ê感情, i用真幼路ê筆法teh講hit-ê時代gín-á純真ê故事, hō͘ hit-iân ê台灣人回想tio̍h過去ê記tì, 讀了心頭感覺真se̍k-sāi koh真認同: ah! Lán tō是án-ne大hàn--ê. Mā透過chit本繪本, hō͘後1代sī-sè看tio̍h父母走--過ê gín-á時代, hō͘ lán tī chit-tè土地成長ê記tì kap情感, ē-sái講hō͘ sī-sè聽, kā lán kap sī-sè ê感情khiú koh-khah óa, chit款效果是國外繪本無--ê.
