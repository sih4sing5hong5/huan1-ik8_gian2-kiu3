文化霸權, 地頭戰kap智識份子ê角色──A. Gramcsi ê啟示@Thai-theu
Siáⁿ-mih是統治
1 ê政權beh án-chóaⁿ有效統治? Che m̄-tāⁿ是政治學ê基本問題, mā是台灣ài面對ê現實問題. 一般來講, 1 ê政權(尤其是外來ê政權) beh統治1 ê地區, 軍事ê暴力鎮壓kap壟斷是第1步, 續--落-來就是建立政治kap行政部門.
對1 ê外來殖民政權來講, 軍事統治鞏固了後, 完成經濟壟斷體制(殖民性質ê經濟體制)mā是 chiâⁿ要緊ê khang-khòe. Koh來, siōng長遠mā siōng要緊ê khang-khòe, 就是tī文化kap意識方面kā被統治者洗腦, hō͘ in甘願接受統治.
政權ê本質是「合法ê暴力壟斷集團」, m̄-koh若beh有效koh長期做統治, 有形ê暴力m̄是siōng有效ê工具. Siōng好ê方式是: kā被統治者對暴力ê驚惶, 轉做心理kap意識上同意hông統治. 照án-ne來看, 統治ê mê-kak, 就bē-tàng kan-taⁿ khiā tī民間社會(civil society)頂kôan, 不時kek kah pháiⁿ-chhèng-chhèng; 統治集團已經變做被統治者會tàng看--tio̍h, 聽--tio̍h ê任何mi̍h-kiāⁿ--a.
Án-ne看--來, 政權m̄是古早時hit種君王, i是「現代君王」. Gramsci講tio̍h政黨ah是政權ê角色ê時chūn, i án-ne講:
「現代君王」無可能是某1 ê真實具體ê人, i是1 ê Organic ê組織, 有真複雜ê社會因素, i會tàng kā集體ê意志變做具體ê形式. 這種Organic組織tī歷史發展過程中產生--出-來, che就是政黨, 是社會siōng重要ê細胞(Cell). Chit-ê細胞內底, 集體意志會kho͘做夥, 變做包山包海ê mi̍h-kiāⁿ.
這個現代君王m̄是指某mih人, i是1 ê權力集團, 1 ê「歷史集團」(Historical Bloc). 就算換人hōaⁿ政權, mā無才tiāu轉換統治ê基礎. Chit-ê集團有ka-tī ê政治意志, koh會ka-tī生thòaⁿ, 維持i性命--ê, 除起政治kap經濟, 就是Gramsci講ê「文化霸權」(Culture Hegemony).
文化霸權siōng直接mā siōng有系統ê手法, 就是透過媒體kap教育. 這款統治形式會kā被統治者ê靈魂注麻射, hō͘人甘願接受chit-ê霸權kā統治. 活tī這lō設計--過ê氣氛內底, lán hō͘統治集團牽--去, in án-chóaⁿ講lán就án-chóaⁿ信.
Gramsci tī監獄--nih反省Italy (義大利) chiâⁿ世紀ê革命經驗了後, i真清楚: Italy共產革命ê步調, kap 1919 hām 1920年hit-chūn比--起-來, 會ke chiâⁿ慢.
I提出1 ê理論, 認為歷史ê發展, 特別是革命ê發展, 會一直起起落落. France (法國) 革命kap Napoleon (拿破崙) 時代革命ê湧phah--起-來, 接續--落-來ê時期, 湧就退--落-去-a. 1848年, 革命ê湧koh éng--起-來, 1870年了後, 社會變革koh變做無kâng ê形式teh進行. Gramsci運用軍事ê比喻:「Chit-chūn, 歷史ê湧退--落-去iáu-bē koh起--來, 無全面鬥爭(the war of maneuver) ê勢面, 運動ê路線ài ta̍uh-ta̍uh-á轉形, ài先khut落來經營基層搶地頭(the war of position), chiah有才tiāu tī久長ê鬥爭--nih得tio̍h全面ê勝利.」
Gramsci koh講, 革命黨siōng要緊--ê是起造新ê文化霸權. Tāi先tio̍h-ài先創造新ê政治價值, 用chit-ê新ê價值來搶思想, 意識kap文化ê主導權. Gramsci認為, 勢面chiah bái, 革命若beh成功, tio̍h-ài先搶tio̍h真chē地頭, ta̍uh-ta̍uh-á改變群眾ê觀念, la̍k tio̍h文化ê領導權.
Beh建立新ê文化霸權, Gramsci特別強調智識份子扮演重要ê角色. 智識份子ùi統治者ê教育體制得tio̍h智識, i若接受統治者ê價值觀, 就會甘願做3-kha-á, m̄-koh i若有徹底反省, 就會khiā來群眾chit-pêng, kap統治者對抗.
為tio̍h beh創造社會新ê民族意志(collective national will), 智識份子bē-tàng khiā kôan-kôan, i tio̍h-ài kap群眾khiā做夥, in ê觀點ài接受群眾kap運動ê檢驗.
Gramsci講, che就是革命ê智識份子(organic intellectual), in bē-tàng kan-taⁿ hèng thi̍h, mā m̄是kan-taⁿ beh煽動群眾ê情緒, in ài chiâⁿ做新價值ê創造者, 新運動ê組織者, 實際參與群眾ê生活.
Gramsci寫《獄中扎記》ê時, 反省Italy ê革命運動, i認為: beh創造新ê政治價值, beh建立新ê文化領導權, 起造新ê政治經濟體制, tio̍h-ài有1 tīn革命ê智識份子, 1步1步佔地頭, ùi觀念kap思想開始引動革命. 行到21世紀--a, 革命bē-tàng koh ǹg望「政治明星」, tio̍h-ài靠組織--起-來ê群眾, 用集體ê意志kap行動創造新ê歷史.
