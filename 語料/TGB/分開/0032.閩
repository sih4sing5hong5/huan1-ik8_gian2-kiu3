Lán kám相信ka-tī講--ê?
牽bán kui-ê社會步調ê選舉結束--a, 選舉期間lán tòe政客熱phut-phut, 選舉soah, tò-tńg來本底ê生活, hit時chūn hoah出chhùi ê真chē口號kap議題, bē-su lóng無發生--過.
選舉前, lán講beh維護民主, lán強調「mài koh h族un群」, m̄-koh『小英女媽祖』, 『台灣第一女總統』, 『客家妹仔總統』, 『屏東出總統』, 『小英元年』chit款口號soah koh hō͘ lán hoah kah真iāng.
選舉前, lán講hō͘馬英九當選ē分裂台灣, ē破壞民主, ē向中國chhu--去, hōan-sè toh 1工khùn-chhéⁿ, 路--nih插--ê已經pìⁿ做五星旗--a. Lán若正經相信ka-tī講ê chit-kóa話, 是án-chóaⁿ選後mā tòe政客hoah講lán ài有風度接受「民主選舉ê結果」, 目chiu金金kì-chāi in kā台灣亂bú 4冬, 目chiu金金等台灣分裂, 等民主hông破壞?
選舉前, lán講若蔡英文tiâu, 馬政權ē m̄交出政權, koh講島內China人ē動亂, hō͘中國有借口出兵. Lán若正經有要意ka-tī chiah-ê煩惱, 除去tǹg hit張選票, nah ē kan-taⁿ坐tī厝內chhò-kàn-kiāu, thèng-hāu tāi-chì發生iû-gôan是坐leh怨嘆台灣人ê無奈kap悲情, lóng看bē出來有beh做siáⁿ款準備ê行動?
Chiah-ê講法kám有可能發生? Chiah-ê chiok chē講法kám m̄是4冬前tō teh講--a, 4冬來, lán有做siáⁿ款準備? 4冬後, lán kā hiah-ê講法koh重講1 pái, 講出chhùi了後, lán ê生活kap思考iû-gôan無任何改變, chiah-ê煩惱, chiah-ê控訴是teh麻痺ka-tī, teh恐嚇ka-tī?
Chit-má, 看tio̍h民進黨a-lí-put-tat ê選舉總檢討, lán nah chi̍t-sut-á to無siūⁿ-khì, mā chi̍t-sut-á to bē狂--起-來?
Lán kám正經有teh煩惱台灣社會ê未來? 若有, 除去tǹg票, lán kám有準備? Kám有siáⁿ款改變? Lán kan-taⁿ kui心期待蔡英文一定ài tiâu, m̄是teh想若馬英九tiâu, 台灣koh來ē án-chóaⁿ? 若蔡英文tiâu, ē án-chóaⁿ? 面對無kāng ê發展可能, lán tio̍h做siáⁿ款ê觀察, 思考kap準備?
Lán kám正經有teh面對現實?Lán kám正經有teh面對ka-tī?
