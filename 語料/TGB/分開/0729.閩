Kiau真chē戰後出世ê gín-á kāng款, 活tī hit-ê高壓統治, 一切tio̍h-ài重頭來ê時代, 農村無才tiāu khîⁿ家, 福仁兄5冬制ê嘉義高工chhím出業, tō離開故鄉鹿草, 去tī大都市tòa工場.
Hit-chūn電話iáu m̄是真普遍, 若m̄是chiok緊急ê狀況, 萬項tāi-chì lóng靠寫phoe teh聯絡. 透過親chiâⁿ朋友紹介, i tòa過kúi-nā跡: bat去高雄, 去台中做鞋á......siōng尾--á接tio̍h高工同學建志ê phoe, choaⁿ-á來tī台北深坑á tòa染整廠. I真注意1 ê本chiâⁿ tī公司走業務--ê, hit-ê業務á利用出張ê機會kā運銷線路摸清楚, 尾--á ka-tī出來做頭家. Hit-chūn i tō了解, 若beh thàn錢, 做chit-lō「武」--ê khah oh粒積, tī i少年ê心內, phah算beh ǹg chit-ê方向phah拚.
尾--á實在個性比較khah古意, 厝--nih koh反對, 本chiâⁿ退伍了後, 有beh àn ka-tī ê計畫進行, soah無法tō͘繼續.
1978年來tī南亞, 1981年ê時, 本底有機會升起lih做助理工程師, soah因為無去廠長hia「行踏」, choaⁿ-á損失chit-ê機會, m̄-koh i無後悔, kan-taⁿ心內真看bē過, 想講nah tio̍h án-ne, chit種ùi China來ê àu步(the̍h錢來講), kám tio̍h? Kám有公平?
參加工會運作chìn前, i tō真主動teh kā工會反應廠--nih無合理ê tāi-chì, choaⁿ-á hō͘人點油做記號. 1994年ê時, 工會giú i出來選工會監事. I tō án-ne做1任, 平順平順, 無siáⁿ大tāi-chì, 不jī過, tī 1994年尾, 1 ê cha-bó͘同事ê tāi-chì soah hō͘ i愈bak愈深, liâu--落-去-a.
Hit-chūn chit-ê cha-bó͘同事試用期3個月ê表現, 頂司無滿意, 無àn-sǹg beh koh kā chhiàⁿ. 都beh óa年--a, hit-ê同事kap頂司參詳, 看ē-tàng年後chiah離職--bōe, 頂司kā答應, 後--來soah koh反悔.
Chit-ê同事tú好是福仁兄in廠--nih-ê, 工會接受chit-ê申訴案, beh去chhōe頂司討公道. 事後頂司怪福仁兄lóng tī工會報告1-kóa有--ê無--ê, beh kā chhōe麻煩. 工會幹部聽--tio̍h真bē爽, 1 tīn人chhōa--leh tō beh去理論. Tāi-chì bú kah chiâⁿ大條, 公司beh迫hit-chūn tâng齊入去辦公室ê 10 gōa ê人簽切結書, 若無, tō beh kā in記過, 記過ē影響年底考績, 考績愈kôan獎金tō比較khah chē. 公司開始用各種àu步beh sái-lōng--in, 若無tō講:「無chhái lí做hiah久--a, 都beh退休--a, koh來bú chit齣--ê, m̄是chiok無chhái......」
Lō͘尾ta̍k-ê iáu是無簽, koh kui-tīn chông去台北台塑總公司頭前giú白布條á抗議. 是án-chóaⁿ bē軟弱? 想tio̍h bó͘-kiáⁿ, 想tio̍h頭路, nah ē敢衝--落? 福仁兄講:「Ah tō感覺góan ia̍h無做m̄-tioh--a, beh án-chóaⁿ簽ē落?」Tō是chit-lō單純, 堅持是非ê心, m̄-chiah ta̍k-ê keng--過-去-a, 結果, 到年尾公司mā無kā in記過.
Teh講chit-ê例ê時, 有真chē góan chiah-ê讀冊gín-á hōan-sè ē想講, 若有問題tō『據理力爭』, nah tio̍h驚...... m̄-koh福仁兄講tī廠--nih, 頂司掌握考績分數, mā掌握獎金分配, 免講ta̍k-ê mā chhoah.
Góan極加ē-tàng對比講, che hām老師掌握學生á ê分數kāng款, 學生á若tú-tio̍h無公平ê對待, 想beh反, m̄-koh想tio̍h ka-tī iáu-bōe出業, 有tang-á真chē不滿tō吞落去腹tó͘內, 面對chit款情勢, 學生á tō無一定敢koh chhiàng--落, lán kám有考慮tio̍h in面對--ê是經濟來源, 是生存問題, 是家庭ê未來neh. Lán nah ē-tàng用道德teh要求--in? 讀冊人kám是taⁿ-á看tio̍h ka-tī ê世界?
Tō是chit-lō堅持是非ê個性, 早期黨外運動hām街頭遊行tng熱ê時, 福仁兄oan-na ē去hoah出心內ê話. I認為國家ē-tàng對比做公司, 萬年國會tō chhan像公司--nih無合理ê制度, 公司--nih ê tāi-chì都teh反應--a, 國家--ê soah m̄免mā tàu出力? 聽 i teh講萬年國會, i認為無公平, hām廠--nih ê tāi-chì kāng款. 雖bóng chit-má民進黨bú kah chiah àu, m̄-koh i bē án-ne tō無關心政治, i講若無關心, kám講beh放hō͘ koh khah nōa?
工會--nih有辦讀冊會, beh增加幹部ê理論認bat, 福仁兄講讀是讀有, m̄-koh ká-ná khah無法tō͘ tī現實--nih用--tio̍h. 讀冊會需要1段時間累積chiah看ē tio̍h效果, m̄-koh i講--ê, soah m̄是tú好kā lán chit-ê社會ê問題顯示--出-來? 讀冊--ê欠實踐, 實踐--ê需要理論?
3--月ê樹林á, 風有lio̍h-á khah冷, 人講「春天後母面」, 工人ê運命bē-su tī春天--nih kāng款, toh 1工chiah ē燒lo̍h? Toh 1工chiah ē sap雨毛á? 無人知.
看tio̍h福仁兄對公義是非chiah堅持, koh有i ê笑面, góa bē-su看tio̍h燒lo̍h ê樹林á景致, 花á草á lóng發kah chiok ōm--ê, 工人ê運命是ka-tī創造--ê!
