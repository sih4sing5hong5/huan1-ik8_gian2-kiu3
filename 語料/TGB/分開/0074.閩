寫hō͘奴隸á kiáⁿ(3)
讀高中ê時, góa tī góan 班khah講有話ê tông-o̍h lóng是客人, 2年á ê時, 1 pái chit kúi ê客人tông-o̍h真認真kā góa問講, in客人tông-o̍h平常時á互相講客話, góan chiah-ê Hō-ló人互相nah ē無teh講Hō-ló話? In án-ne問, hō͘ góa心內chhia̍k chi̍t-ē.
讀國校á chìn前, 無論tī厝內iah是kap厝邊gín-á chhit-thô, 當然lóng是講lán ê Hō-ló話. 去讀冊了後, 為tio̍h beh做乖乖聽話ê「好學生」(順民), 老師講--ê hit套lóng gōng kah信信信, chi̍t-sut-á to m̄敢質疑, hit-chūn-á tī學校講lán ka-tī ê話(講是「方言」) koh ē hông罰chîⁿ. 自án-ne, m̄-nā m̄敢tī tông-o̍h面頭前講母語, ta̍uh-ta̍uh-á來, tī厝內無論kap a公 a-má iah是pa-pa ma-ma, mā jú來jú m̄願開chhùi講lán ê話, 心肝底有時á koh ē為tio̍h ka-tī bē-hiáu捲chi̍h teh gāi-gio̍h, koh-khah hàm--ê, koh ē為tio̍h lán ê出身kē in『天龍人』1 chat teh kiàn-siàu.
是án-ne, chiah ē高中tông-o̍h無意無意1句話, soah hō͘ góa心肝底chhia̍k chi̍t-ē.
大學ê時參加社團, ta̍k-ê mā lóng kòan-sì 用kā柑á話, 1 pái社團ê sianpai kā góa講m̄免講kah chiah chia̍h力, hām i講Hō-ló話tō好. Sianpai chit句話iû-gôan是無意無意, soah koh 1 pái hō͘ góa心內chhia̍k chi̍t-ē.
Chit句話自hit-chūn tō tiâu tī góa心內, góa開始為tio̍h ka-tī久長來放棄講ka-tī ê話teh kiàn-siàu. M̄-koh koh過2冬外後chiah hō͘ góa kui-ê改變: góa開始se̍h-hoan頭, kā lán ê話khioh tńg來講, ē-sái講是重頭o̍h lán ê話, 久無講, chhím頭á講kah li-li-lak-lak, bē-su外省á teh講Hō-ló話, 真chē人聽lóng無.
Han-bān講m̄是正經bē-hiáu講, 久無講當然有影響, khah要緊--ê是心理因素, 講bē出chhùi, 因為做「順民」kòan-sì--a, hiông-hiông beh改變, hō͘ ka-tī hām別人無kâng, góa欠缺hit款勇氣kap信心. 到大學4年á上課報告, 為tio̍h想beh用lán ê Hō-ló話報告, chiah-nī簡單ê選擇, góa soah tiû-tû kúi-nā工, lō͘尾報告ê時第1句話講出chhùi, 心內ê gāi-gio̍h tō破掉--a.
Taⁿ tòa tī chit ê離市鎮無jōa hn̄g ê sió庄頭, chhōa lí出去散步ê時, lán庄頭厝邊頭尾tú--tio̍h ê a伯a-ḿ a姨chhiâng-chāi ē問講:「Lín lóng教gín-á講台語?」Góa lóng kā in應講:「Tio̍h, góan lóng kap gín-á講台語, góan無想beh hō͘ i siuⁿ早o̍h華語.」
In大部份lóng贊成ài hō͘ gín-á ē-hiáu講台語, m̄-koh lán siōng chia̍p tú--tio̍h ê是, in kap góa lóng用lán ê Hō-ló話講, 有時á koh是teh講tio̍h m̄-thang hō͘ gín-á bē-hiáu講lán ê話, 講soah, chi̍t-ē o̍at頭beh kā lí lāng, in soah自動轉做kā柑á話, bē-su用lán ê話soah bē-hiáu kap gín-á講話kāng款.
Lán做奴隸kòan-sì--a, 踏tī lán頭殼頂ê奴隸頭家m̄免koh用強制ê手路kā lán控制, 奴隸頭家要求lán ê hit套, lán早tō kā lia̍h tī心肝底ka-tī teh約束ka-tī--a. Lí chiah 6~7月日大ê時, 1 pái chhōa lí坐bá-suh, 坐lán隔壁座--ê kap lán khai-káng, hiông-hiông想--tioh, soah「好意」kā góa提醒講, m̄-thang害lí大hàn pìⁿ做『台灣國語』. 做奴隸kòan-sì--a, hông chau-that soah chiâⁿ做正常--ê, hām講lán ka-tī ê話to ē gāi-gio̍h, ē認為是無好, 無水準--ê.
Lán厝kap in tò-péng, góan kap lí講lán ê台語Hō-ló話. M̄-koh góan m̄是認為lán ê話語真súi, mā m̄是為tio̍h愛鄉土iah是愛台灣chit款理由; kan-taⁿ真簡單認為, lán講lán ka-tī ê話是應該--ê.
等到lí大hàn, lín chit iân--ê lia̍h lán ê台語做第一語言--ê hōan-sè tō無chē--a, tī chit ê社會講kā柑á話mā chiâⁿ做真平常--a. 對chit款--ê, góa bē怪罪--人, kan-taⁿ認為講, 若bòai kap ka-tī ê gín-á講母語, thèng-hāu gín-á大hàn, tō mài嫌gín-á bē-hiáu講母語.
Góa kan-taⁿ ǹg望, ǹg望lí, ǹg望台灣gín-á ē thang用lán ka-tī ê話語se̍k-sāi chit ê世界, 用lán ka-tī ê話語唱歌跳舞, mā用lán ka-tī ê話語去開創lín ê世界, lín ê時代.
