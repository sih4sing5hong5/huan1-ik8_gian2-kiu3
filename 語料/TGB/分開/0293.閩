這裡的人愛聽故事也愛說故事。2005年他們自己出版《礦山音樂故事劇場》CD，一首歌就是一段活生生的故事。〈油車粿流浪兒〉即《礦工囝仔》的故事來源，現實生活中那位賣油條的孩子才11歲。〈逗陣七天守寡一世人〉描述一對新婚夫妻，當礦工的老公因不想讓老婆擔心，所以改途出海補魚，然而天不從人願，漁船卻失事，這時老婆才發現自己已經有了身孕。
洞房兮彼一天，山哥講欲來疼痛阮一世人
為你，守寡一世人
Ùi九份á落山已經2禮拜--a, m̄-koh《礦工囝仔》ê故事kap油車粿ê hoah賣聲iáu tī頭殼內teh tńg-se̍h. “燒--ê o͘h, o͘h~油--ê車粿o͘h!”
透東北風ê九份á, 是歸鄉ê靠岸. Chia有1 tīn iáu少年tō「退休」歸鄉ê礦工子弟, mā有欣慕九份á choaⁿ-á搬徙--來ê「新住民」. 水南洞, 金瓜石, 九份, kap chò-hóe用台語念tō是「súi真久」, in講「歡迎ta̍k-ê khah chia̍p來--ê, án-ne lín ē súi真久.」
講tio̍h九份á金瓜石, ta̍k-ê sûi想--tio̍h-ê m̄金á tō是《悲情城市》chit齣電影, 無tō是宮崎駿《神隱少女》ê創作靈感來源. Pha-hng了後ê水金九, ta̍k-ê去看去sńg--ê kan-taⁿ chhun觀光商業化過頭ê九份á老街. In m̄願chhiâⁿ養ka-tī ê所在tòe ku̍t金來pha-hng, mā感念ùi chia生thòaⁿ ê礦山文化, chit-tīn大部分是經營民宿ê九份á人, kā éng-kòe人ê故事chhōe--tng2-來, 成立「水金九社區劇場─礦山藝文劇坊」.
Khang-khòe ê關係, 2009年chiaⁿ月初其中1工, góan 1 tīn人來到水金九社區劇場tī金瓜石黃金博物園區內底ê上課兼排練場. Chhím頭á聽in sûi人ka-tī ê紹介, tō hō͘ ta̍k-ê聽kah chhùi-á lī-sai-sai. In ê創作演出《礦工囝仔》tō是poaⁿ khah早礦工家庭普遍ê現象, 1家伙á 6 ê人, 老父ta̍k工koh-khah án-chóaⁿ kut-la̍t做工, iáu是la̍p bē出gín-á ê註冊chîⁿ, 後--來老母擋bē-tiâu chit款生活choaⁿ-á離家出走, 11歲ê大hàn hāu-seⁿ為tio̍h beh tàu thàn所費thang好hō͘老母趕緊tńg--來, 走去賣油車粿ê故事.
「Mài koh講góan金瓜石有金á ah......」鄭a伯án-ne講. 金礦bat hō͘ chia chhiaⁿ-iāⁿ過, m̄-koh發展後piah是sǹg bē出ê勞動付出, 職業病拖磨, 家庭破碎, kap開發過頭了後ê稀微chhìn市換--來-ê. 老父40外歲tō tio̍h肺病過身ê勇--哥講, 做礦工tō是jú kut-la̍t--ê jú早「tńg--去」, i講sńg笑講所以做人ài「pīn-tōaⁿ」.
Chia ê人ài聽故事, mā愛講古hō͘人聽. 2005年in出一張《礦山音樂故事劇場》, 1條歌tō是1段活lèng-lèng ê故事.〈油車粿流浪兒〉tō是《礦工囝仔》ê故事來源, 實際生活中hit-ê賣油車粿ê gín-á chiah 11歲.〈逗陣七天守寡一世人〉講1對chhím結婚ê ang-á-bó͘, 做礦工ê ang-sài驚súi-bó͘ ē煩惱, tō改途出海去lia̍h魚, nah ē知漁船á soah péng船, chit-chūn chit-ê bó͘ chiah發覺ka-tī已經有身--a.
洞房兮彼一天，山哥講欲來疼痛阮一世人
為你，守寡一世人
Tī成立社區劇場chìn前, chit-tīn人tō用in想ē tio̍h ê步數teh pháng--a. 有人hèng hip相liap影, 有ê人去chhōe在地ê文史記錄, koh有頭前講--tio̍h-ê出CD, tòa戲院外口排tàⁿ-á講古唱歌hō͘人聽, siōng kài趣味--ê是in koh有1 ê「講爽俱樂部」, 不sám時tō tàu chò-hóe phah-lā-liâng練siáu話. 有chiah-ê苦工累積, in chiah有thang tī 2008年順利組織社區劇場, mā chiah ē無迷失tī風神ê表演成就感--nih.
無論是民眾劇場iah是社區劇場, lóng是beh hō͘基層人民有自主發聲ê力量, mā替無kāng世代牽接--起-來. Tng lán知影ka-tī ùi toeh來ê時, chiah ē知影ài行tùi toh位去.
