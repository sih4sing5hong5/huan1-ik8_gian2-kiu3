Ùi大西洋ê hit-pêng講起──看《吹動大麥的風》了後
Ùi 1齣電影開始
其實lí無sáⁿ想beh看chit齣電影--ê, 因為lí煩惱有人用哀愁ê情緒iah是空chhùi hoah團結來回應chit段歷史, 來看待台灣chit-chūn ê處境. Lí知iáⁿ, 歷史本來tō是ta̍k-ê人有無kāng款解說, kāng 1 ê事件, khiā toh 1種立場ê人, tō採取, 放大素材--nih ê hit-ê成分, che, 是lí早tō tī 2001年社團ê 228讀冊會tō已經知iáⁿ ê道理. Hit-tang-chūn社員看遍各立場ê 228專冊, 有1 ê結論: chiah-ê作者lóng無講pe̍h-chha̍t, mā無人oai-chhoah歷史, m̄-koh án-chóaⁿ定位228是據在本身ê民族立場, 階級立場kap尾後ê實踐方向. 自hit-chūn了後, lí無koh hiah-nī怨恨hit-kóa統派, 因為lí知iáⁿ lín爭取--ê是無kâng ê群眾, 顛倒是對hit-kóa身軀tha̍h台派, 本土外衫, m̄-koh tú tio̍h關鍵問題tō kek-khong-kek-siáu ê改革派頭人真感冒, lí心內teh se̍h-se̍h唸『頭腦混沌的同伴比凶狠的敵手難纏多了』.
Chiah--ê lí lóng知iáⁿ, lí mā知運動--nih無死chèⁿ, kan-taⁿ是實踐; m̄是beh搶解說權, 是親身實踐某1種路線, m̄是kan-taⁿ寫論述niā-niā. M̄-koh lí tō是心內要意ia̍h是講雞婆, iáu是想beh好好á kap hit-kóa「改革派」說分明.
因為án-ne, 所以lí對電影--nih英軍hiah殘暴, 農村少年家hông恥笑是『蓋爾豬』hit kúi段, 無像隔壁hit-ê女士鼻á am--leh一直chhńg, 雖bóng lí想tio̍h太平洋chit-pêng海島ê前輩, mā bat hō͘日本大人罵過「支那豬」iah「清國奴」, hō͘中國兵á怪罪做「hō͘日本奴化」, m̄-koh lí知iáⁿ被殖民ê痛苦tō是án-ne, lín無需要hit-kóa聲調悽涼ê音樂, lín何mih苦悲嘆hit-kóa苦痛ê過去, 面對殖民體制kap殖民者, lín kan-taⁿ有1 ê義務, 認清楚ka-tī ê處境, koh ài有扭轉運命ê承擔; 怨嘆iah同情kan-taⁿ ē hō͘殖民者(體制)笑kah koh khah大聲.
大西洋hit-pêng kap太平洋chit-pêng
當大西洋hit-pêng被壓迫ê Ireland青年投入武裝鬥爭ê陣營, lí想起ka-tī khiā起ê大平洋chit-pêng面, kāng款ê 20年代mā演出反殖民運動ê戲齣, tùi爭取獨立ê左派台獨運動(台共), 到自治派ê議會設置請願運動, koh有農民運動kiau無政府主義者ê戲劇文藝運動, 文化協會等等, he是為未來運命鬥爭, 熱情kún-ká ê美好時代, hông想bē到--ê是, 反殖民(日)鬥爭結束, 續接--ê是另外1 ê殖民體制到位, 1920年代留--落-來ê行動線索, ia̍h為今á日路線分chho̍ah ê「果」, 種落「因」.
當IRA不幸hō͘英軍chang--tio̍h, chiâⁿ做領導者ê Ireland青年tī監獄內hông刑, i忍受chéng-kah hông bán掉ê痛苦, i ê同志用民族歌聲強壯i ê意志, chiah-nī悽慘koh悲壯ê畫面, hō͘ lí想起火--nih ê詹益樺kap鄭南榕, tī in身軀頂, 肉體ê痛苦提升做1種精神層次, 為台獨建國塑造精神意涵, phah哲學基礎; lí mā想起, 當初時tī火燒島ê戰犯sianpai, mā面對chit款苦痛kúi-nā 10冬, m̄-koh che mā無siáⁿ thang怨嘆, 殖民體制──中華民國用chit種手段對待被殖民者mā是料想在內, lín若m̄敢反抗chiah真正是軟chiáⁿ無擔當.
想到chia, 心內to̍h起大pha火, A樺kap Nylon燒出台灣民族新性命e火, kā hō͘人sih-sih-chùn ê恐怖氣氛iûⁿ--去, lí soah暗暗á比較--起-來, 太平洋chit-pêng島ê智識份子, ia̍h bat有Ireland青年hit種堅強ê意志力, 超越體制對肉體kap精神ê chau-that; 今á日soah迷失tī進入殖民體制分贓, thiòng kah lia̍h bē-tiâu ê心境--nih, bē記得beh繼續tī反抗運動踏進前ê初心.
看tio̍h南Ireland自由邦自治, m̄-koh北Ireland iáu是歸英國直接管轄ê時, lí真正是kiōng-beh lia̍h-kông, bat chò-hóe用武力抵抗英軍ê兄弟á, 面對Ireland人800年來ê獨立運動, 換--來ê政治協商結果, 有chiám然無kâng ê想法, 其實che tī法庭hit段劇情--nih, lí已經lio̍h-lio̍h-á看ē出--來, 2 ê人對Ireland獨立ê實質內容, 有真無kâng ê思考hām想像.
A兄投入自由邦政府, 小弟iû-gôan tī IRA進行武裝行動, 追求真正ê獨立建國. Siāng尾á a兄tio̍h-ài處死giâ武器, 事實上teh挑戰南Ireland自由邦統治權ê小弟, 當小弟斷khùi, a兄tah死體, 目屎chha̍p-chha̍p滴ê hit-tia̍p, lí想起戲齣beh kâng beh kâng ê太平洋chit-pêng, 反外來體制ê台獨建國運動, kui-ê投入殖民體制ê選舉game了後, 失去獨立ê領導中心, soah pìⁿ-chiâⁿ「進入殖民體制鞏固殖民統治」ê局面, 少數有意識留tī體制外拓展, 經營組織ê行動者, soah hông認為是teh危害團結, ia̍h莫怪hit-kóa無物質基礎ê團結口號, 在lí聽--來kan-taⁿ是1種道德壓制. 台派m̄-bat就lán ài siáⁿ-mih內涵ê國家來對話kap溝通, kan-taⁿ支持台獨tō有夠--a, hō͘改革派有充分ê空間sóa來sóa去, soah變做teh保衛外來體制siāng好ê工具, chit-chūn, 舊文化霸權iáu-bōe hông ián掉, chhùi haoh台獨, 實際上soah teh鞏固外來政權ê離經戲齣tng teh演出.
進1步iah是退2步?
Lí ná看ná想tio̍h 2000年以來ê紛紛擾擾, lí知iáⁿ ka-tī tī 2000年chìn前mā無chit-kóa所謂路線iah是反體制ê思考, kan-taⁿ有內容空空ê「台灣人ài出頭天」ê想法. M̄-koh tī民進黨執政了後, lí 1步1步看清一切問題, kâm目屎斬斷過去ê自我kap信仰. Éng過大聲hoah「台獨建國」, 「推翻體制反體制」kap「重視環保、勞動人權」ê民進黨進入中華民國體制, m̄-tō chhan像大西洋hit-pêng ê Ireland獨立運動, 看--起-來接受南Ireland自由邦是政治ê藝術, m̄-koh原則性ê mi̍h-kiāⁿ tī hit過程失落jōe chē? 反殖民獨立運動ê目的是beh kā英國體制趕走, 南Ireland m̄是獨立kan-taⁿ是高度自治，北Ireland iáu是英國teh管, 政治經濟體制並無得tio̍h原則性ê改變, chit種結果beh án-chóaⁿ接受? 翻頭來看, 太平洋chit-pêng民進黨ê政治作為, mā tú-tú是kā中華民國(外來體制)合法化, 連khah早講ê環保iah勞動人權等等概念, mālóng hông看破kha-chhiú, 「制憲正名」hoah-hoah--leh, ia̍h m̄-bat講過beh án-chóaⁿ sak, 政治危機若過, tō lóng bē記了了--a.
當Ireland ê政治家kāta̍k-ê講, 人民lóng thiám--a, lán tio̍h 1步1步ta̍uh-ta̍uh-á sak chiah是, 英國已經讓真大步--a; 台灣ê政治家講, lán ài溫和理性行務實台獨路線, m̄-thang做hit-lō激端ê基本教義派. Chit款講法閃避siuⁿ chē關鍵問題, 初初聽--來當然是真有道理, siáⁿ人愛流血?
M̄-koh lí ê同胞「kan-taⁿ看tio̍h進前1步, 無看tio̍h倒退hit 2步」, hit 2步, tī Ireland是éng過óa附英國ê地主買辦choaⁿ-á合法, 得tio̍h正當性, 北Ireland mā繼續是英國teh統治, 南Ireland m̄是獨立kan-taⁿ自治niâ, iáu tio̍h尊chhûn英國女王; hit 2步, tī台灣是中華民國就地合法, 是歷史iáu-bōe清算,蔣介石是228元兇iáu有爭議, 過去óa附黨國ê買辦, chit-má koh高高在上.
Lí ê同胞lóng看tio̍h所謂ê踏進前1步, ia̍h tō是英國ê讓步, 國民黨ê敗退, m̄-koh kám有看tio̍h退後hit 2步? Hit 2步hō͘ lín離理想ê價值koh khah hn̂g.
Lí心內暗暗á煩腦, 現實世界若無好ê選擇, kám講bē-sái ùi chit-má開始準備? Kan-taⁿ ē-sái tī現有--ê, kéng 1 ê khah無hiah àu--e? Chit種價值觀ē kā台獨建國運動, 1 ê形塑公民ê運動koh khah限制niā-niā, 到lō͘尾, kan-taⁿ是1種自由主義ē-kha ê意見表達, kám m̄是?
散場ê時, lí是thiòng koh艱苦sio交chham ê心情khoaⁿ-khoaⁿ-á離開電影院, hit-kóa目屎iáu-bōe ta ê觀眾, hō͘ lí想起2000年hit-chūn ê ka-tī, hit-ê聽tio̍h〈母親ê名叫台灣〉kap〈捕破網〉, tōē哀傷悲歎ê心理狀態, hit-ê taⁿ-á ē-sái tī nōa phōng果--nih kéng 1粒無kài好, m̄-koh比較tek khah無hiah bái ê ka-tī, hit-ê m̄知iáⁿ選擇ē-sái創造ê ka-tī; lí想tio̍h太平洋--nih高山之島ê子民, kám有法tō͘總結ùi日本時代到taⁿ ê反抗運動, khiā tī chit-ê新基礎, 行ǹg名實sio符合ê新體制獨立之路?
