Vietnam
Vietnam (越南), chit ê 國際政治 kap 經濟上無 kài 顯目 ê 國家, tī 20 世紀 sio 連續 phah 敗 3 ê 帝國主義國家──法國, 美國 kap 中國, 獨立自主, ah 台灣 soah 到 taⁿ iáu 國 m̄-chiân 國, 致使 góa 對 chit ê 離台灣無 kài hn̄g ê 國家, 一直真 kā 注意, 9 月底落決心去 1 chōa Vietnam, 想 beh 感受 chit ê 南方民族 ê 社會氣氛.
9 月 23 中 tàu 落 hoe-lêng 機, chhím 入到市區, Ho Chi Minh 市 (Saigon, 西貢) 隨 hō͘ góa chiâⁿ 深刻 ê 印象: in ê 建築色彩真有變化, 有漆草 á 色--ê, 紅--ê, khòng--ê, 茄 á 色--ê, kam-á 色--ê......市內樹 á chē kah 台灣 bē 比--得, 公園 mā 大 phiàn, 市區空間 bē hō͘ 人感覺 ak-chak, 無像台北 kā 空間利用到盡 pōng. Che 是法國殖民時代 ê 痕跡, iah 是南方民族 ê 性格--leh?
Vietnam kap 過去經濟 tú beh 起 pōng ê 台灣真 sêng, sì-kè lóng 看 ē tio̍h gín-á kap 販 á mi̍h-kiaⁿ phāiⁿ--leh mo͘h--leh 沿路 hoah 賣, 街 á 路--nih mā 不時有人 1 chhop 1 chhop 坐 leh 講話, 食 mi̍h-kiaⁿ, 是 êng-êng 無頭路 ê 失業者, iah 是南方民族 ê 生活步調?
Ho Chi Minh 市是 Vietnam siōng 大 ê 都市, m̄-koh 交通真無秩序, 青紅燈 chhāi--leh 是參考用--ê, 路搶 ē 過 tō lí ê. Hia ê 基礎建設 mā 真 bái, 水, 電, táⁿ-má 膠路, 鐵路交通......lóng chiâⁿ 無方便, mā 真欠工程機械, 挖路 iah 起厝 lóng 是人工. Che 是西方殖民經濟 ê 後果, iah 是一黨專制造 chiâⁿ--ê?
Tī Ho Chi Minh 市, ē-tàng 同時看 tio̍h 2 ê 世界, 世界各國來 ê 觀光客 chham-lām tī Vietnam 販 á--nih, 市中心高級 ê 飯店, pub kap 店面邊 á, tō 是路邊販 á kap 暗暗 e̍h-e̍h ê 店 á; 1990 年代 chiah 正式開放私人市場, 市場規則 iáu-bōe 完全, 資訊流通 mā iáu 有管制, 未來若政治 mā 開放, ài khai jōa chē 時間過渡, chiah chhōe ē tio̍h 新 ê 出路 kap 發展 ê style?
Vietnam 雖 bóng iáu-bōe 現代化, m̄-koh lán bē-tàng 事事項項 kan-taⁿ beh 用經濟力 kap 發展程度來比 phēng.
去 My Tho kap Ben Tre 路--nih, Mekong 河 3 角洲 ê 溪岸 iah 是溪中 ng ê 島--nih, óa 水 ê 生活條件, 簡單 koh 自然, soah hō͘ góa 心內想真久 ê 問題 koh têng teh ká: 生活基本 ê 需要 kap 文明化/現代化 ê 矛盾 hām balance.
Tī Cu Chi 地道, chit ê Viet Cong (越共) kap 美軍激烈 sio 戰 ê 所在, góa chiah 正經了解美國是 án-chóaⁿ ē 輸 hō͘ Vietnam 人, m̄ 是輸 tī koh 暗 koh e̍h ê 地道, m̄ 是輸 tī Viet Cong 充分利用地形, 是 Vietnam 人 ê 意志, 為 tio̍h 獨立自主 kap 尊嚴, in ē-tàng 長期 tī 塗 kha ê 地道--nih 生活, 組織 kap 戰鬥, 優勢 ê 政治經濟 kap 軍事條件, 無才 tiāu 戰贏 sán koh 薄板 ê Vietnam 游擊戰士!
台灣對 Vietnam ê 印象, 除去做 seng-lí 設工廠 kap 越南新娘, beh 對抗中國 iah 是未來出路 ê 戰略思考, kám 有想過 Vietnam 經驗 ē-tàng hō͘--lán siáⁿ 款 ê 啟發? Koh, 熱帶國家 kám 正經拚 bē 過溫帶國家? 台灣 ê vision kap 活力 hō͘ 漢字 kap China 思想縛死死: beh 繼續 tòe tiàm 歐洲美國 kha-chhng 後? Beh 追 jiok 日本 ê 模式? Beh tī 中國暗影--nih 生存? Beh 走 ǹg 第 3 世界 ê 運命? Iah 是有才 tiāu chhōe tio̍h ka-tī ê style?
Chit chōa 去 Vietnam, 2 冬前 tō 去 tī hia 食頭路 ê Max 兄 mā 專工來 sio-chhōe, tī Ho Chi Minh 市街 á 路 ná se̍h ná 開講, 當然 káng tio̍h 真 chē 台灣 ê 運動, i ê 觀點值得講來 kap ta̍k-ê 分享 hām 思考: 運動 m̄ 是 kan-taⁿ 專業問題, 愈守 ē 愈無 vision, beh pháng ē 行, 協調 kap hōaⁿ 盤者 chiah 是重要 ê 角色; 運動 m̄ 是 kho̍k-kho̍k tòe 有資源--ê 走, ài 有檢討 kap 對話; 運動 m̄ 是 kan-taⁿ 選擇看正面 ê 條件, ài 敢面對整體性 ê 分析 kap 判斷, 形成有效 ê 做法; 運動 m̄ 是做良心--ê, ài 有計畫, mā ài 有團體戰 ê 觀念 hām 約束; 運動 ài 多元化, bē-tàng siuⁿ chǹg 落專業 kap 技術 ê 死角--nih; 運動是 beh 行 ǹg 前去, m̄ 是 teh 守古早 ê 死人骨頭 iah 是目 chiu 前 ê 利益.
