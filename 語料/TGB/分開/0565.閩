勞動ê價值
Góa一直想beh有1間ka-tī ê小工場, ē-sái做ka-tī想beh做ê中小型木製傢俱, chiah tiàm網路賣. Góa知iáⁿ chit ê願望實現ê可能性無kôan, m̄-koh góa總--是tiāⁿ想講已經tī ka-tī ê工場做khang-khòe ê情形, 當然māē想tio̍h完成了後, beh án-chóaⁿ kā ka-tī ê產品訂價siàu, 前chi̍t-chām-á koh想tio̍h chit-kóa tāi-chì ê時, góa發現1 ê問題, kap chit-má ê社會有衝突ê想法, góa對勞動ê價值有chi̍t-kóa想法.
Góa teh想, ka-tī設計傢俱, ka-tī製作, ta̍k項設計kan-taⁿ做一定ê限量, 賣了tō koh設計無kâng ê款式, 假設góa 1 ê款式kan-taⁿ做10件, che表示góa想beh hō͘ 10 ê無kâng ê人iah是家庭使用góa ê產品, góa māē-sái就10件kāng款產品ê工作時間, pun-peⁿ了後算出產品ê價siàu.
M̄-koh若有人看tio̍h góa ê產品真kah意, kāng款式ê產品想beh 1 pái買2件, iah是koh khah chē件ê時, 問題tō來--a. Góa kan-taⁿbeh做10件, 是因為想beh hō͘ 10 ê需要產品ê人iah是家庭使用, góa若賣kāng 1 ê人2件, 表示ē減賣hō͘ 1 ê人, án-ne來góa ē真bē爽, góa ē想beh koh補做1件來等待第10 ê人客, m̄-koh補做ke--出-來ê chit 1件, góa koh無想beh耽誤tio̍h其他產品ê生產時間, góa tio̍h-ài加班來完成.
假設ta̍k件產品tio̍h-ài 1 ê正常工作日8點鐘來完成, góa 8點鐘ê工作報酬是100 kho͘, án-ne為tio̍h完成ke--出-來ê hit件, góa tio̍h-ài加班3暗chiah ē-tàng完成, m̄-koh góa 1暗ê加班報酬mā是100 kho͘(因為góa ài犧牲hioh-khùn時間kap家庭時間), án-ne ke做chit件產品, 工資成本tio̍h-ài是300 kho͘, ke--出-來ê 200 kho͘ siáng ài負擔? Kám是第11件產品ê人客? Bē-tàng, góa ài kā hit ê買2件kāng款產品ê人客收ke ê勞動報酬, 因為是i想beh ke得tio̍h 1件產品, chiah hō͘ góa tio̍h犧牲hioh-khùn時間kap家庭時間來加班.
Góa若有ka-tī ê工場生產傢俱tī網路頂賣, góa ē訂kāng 1件產品買1件100 kho͘, 2件250 kho͘, 3件400 kho͘,買jú chē價siàu jú貴, án-ne做m̄是為tio̍h beh kap人無kâng, kan-taⁿ是想beh kā ta̍k-ê講, 買jú chē jú sio̍k ê觀念, 是犧牲勞動者ê hioh-khùn時間kap家庭時間ê兇手, góa若有ka-tīē-sái訂生產品價值ê機會, góa ē án-ne做.
