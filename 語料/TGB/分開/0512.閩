台奸共和國 / A-goân
富世遺址tī toh位? / Tōa-thâu-liân
民主ê迷信 / Thài-thêu
A-goân
有1件tāi-chì góa無thiau故意kā記, soah一直khǹg tī心內, tang時á tō ē想--tio̍h, 一直到chit kúi年, góa chiah知iáⁿ i代表siáⁿ意義. Tāi-chì是án-ne:
Tī góa讀國校á 6年ê時(應該是頂學期), 有1 pái各科beh phah期末分數, 音樂老師通知ta̍k-ê ài表演1項樂器iah是唱1條歌, 表演了後beh phah打分數, hit ê分數tō是學期分數(因為平常時á音樂課lóng teh上別ê科目). Góa因為tú o̍h ē-hiáu口琴, tō chhōe 1條hit-chūn ta̍k ê人lóng ē唱ê5〈國家〉做練習, 練2工了後tō tī音樂課表演--a. M̄-koh tú o̍h ē-hiáu口琴, 曲koh kan-taⁿ練2工niâ, 當然pûn kah五音不全koh li-li-lak-lak, 全班無kúi ê聽有góa teh pûn siáⁿ.
表演了後, 老師問góa頭tú-á是pûn toh 1條曲? Góa應講是〈國家〉. 老師ê面隨變kah嚴肅, 問góa是án-chóann ē想beh表演chit條曲? Góa choaⁿ-á kā學校自細hàn教--góa ê愛國教育chiâⁿ正經背1遍, 親像hit條歌曲內底ê詞: 『沒有國哪有家, ......一直到中華民國千秋萬世, 直到永遠.』講了tō落台--a. 全班表演soah teh公布成績ê時, góa竟然是全班siōng kôan分! Góa心內想講, iáu-siū--o͘, kám ē是分數phah m̄-tio̍h--去. 其他ê同學mā想無, tō問老師講是án-chóaⁿ góa ê分數是全班siōng kôan--ê, kám是hut m̄-tio̍h--去? 老師tō kā全班說明講: 因為A-gôan hiah-nī-á愛國, 連pûn口琴to ē想tio̍h國家ê苦難, hō͘人感動, 所以the̍h siōng kôan分是應該--ê, mā ǹg望ta̍k ê同學學習A-gôan ê愛國精神, 解說了koh叫全班kā góa phah-pho̍k-á.
