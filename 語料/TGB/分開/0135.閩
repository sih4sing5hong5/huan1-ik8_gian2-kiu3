5月25, 民進黨主席蔡英文tī台教會ê新冊發表會講中華民國是流亡政府, 1時間台派各團體續chit-ê話尾, ta̍k-ê to teh批評講bē-sái hō͘國民黨chit-ê流亡政府來敗害台灣, 接續「ài終結流亡政府」ê口號soah是年底選舉ài「5都全贏」.「終結流亡政府」kap「5都全贏」是全然矛盾ê口號.
蔡英文講中華民國是流亡政府, 過去tī台灣統治ê kúi 10冬來, 是威權統治kap中國性ê合體, chit-má中國性kap台灣性, 台灣主體意識已經倒páiⁿ--a.
蔡英文ê競選發言人蕭美琴mā解說講, 戰後以來台灣政權ê性質一直tī「流亡政府」kap「本土國家」2種性格之間辯證發展. 經過台灣人民60冬來ê民主化過程, 最後結束外來流亡性質ê威權統治, 中華民國產生質變, kā台灣pìⁿ做主權獨立ê民主國家.
台教會會長陳儀深tī隔tńg工《自由時報》ê投書講, 本底掌握政治權ê 1批人, 被迫到別國成立1個象徵性m̄-koh無法度tī本國施行統治權ê政府, tō是流亡政府.
照chit-ê定義來講, 就台灣人ê立場, 中華民國是殖民台灣ê外來政權統治, kah若án-ne, 中華民國是來佔領台灣ê別國政權, kap被統治ê台灣人tō是絕對性ê外部矛盾, 用內部矛盾(所謂ê民主化) ê方式, 外來政權tō ē質變做本國/本土政權?「流亡政府」kap「本土政權/國家」用選舉teh輪流執政, 長久來ê chit款講法本身tō是世界史ê大笑話.
中華民國ê中國性若已經pìⁿ做台灣性, 是án-chóaⁿ lán iáu tio̍h為tio̍h教育體系ài教台灣話, 台灣史iah中國話, 中國史teh chèⁿ bē soah?
中華民國若已經本土化, 台灣已經是主權獨立ê國家, pìⁿ做台灣性, 國民黨tō mā是本土政黨, 是án-chóaⁿ 2008年國民黨馬英九當選中華民國總統, 台派講是『外來政權復辟』?
中華民國若已經「民主化」做本土國家, tō mài koh khàu-iau講國民黨親中是m̄-tio̍h--ê,因為in mā代表台灣社會某1 tīn勢力ê力量kap利益; mā mài koh kui工teh怨嘆國民黨m̄認同台灣.
若beh hoah「5都全贏」, tō mài koh講人是「流亡政府」; beh「終結流亡政府」自頭到尾tō無「選舉」chit-ê選擇!
