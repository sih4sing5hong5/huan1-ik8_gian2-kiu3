是siáng ê知識?
今年初, 陳水扁啟用《台灣大百科全書》網站, 講 beh 集中全民 ê 力量, 寫台灣 ê 故事, 展示台灣主體性. Góa 真好奇, tō chiūⁿ 網去看. Tī góa 意料內, 台派學者講 ê 開放全民參與, 其實「開放全民」kap「參與」根本是 2 回事.
為 tio̍h beh 回應 chit ê 計畫, 台北藝術大學傳統藝術研究所 ê 1 ê 教授, 先捐出 10 ê 工藝類詞條. Che 真正是「教授」chiah 有 ê 特權, 因為一般民眾 siōng chē chiah ē-tàng 寫 5 條. 書寫詞條 ê 數量: 專家無限制, 民眾限寫 5 條. 奇怪? M̄ 是講「全民參與」? Nah ē 民眾 kap 專家 ê 待遇 hiah 無 kâng ?
Koh 來, 書寫詞條 ê 流程, 一般民眾想 beh 增加新詞條, tio̍h-ài 先經過專家審查, 內容 ài 專家評定 90 分以上, chiah ē-tàng 取用. 所謂 ê「民眾參與」, ta̍k-ê 步調 lóng 有專家 gîn-hò͘-hò͘ teh 看: 專家編列, 專家審查, 專家審訂, 專家書寫, 網站頂--á 無列出專家 ê 名, soah ē-tàng 決定民眾提供 ê 詞條, 內容 kám「合格」來做為台灣 ê「知識」.
Chit ê 網站 tī 著作權上 mā 真有問題. 網站頂--á 表示:『行政院文化建設委員會享有於台灣大百科全書編纂計畫電子媒體, 平面印刷及非營利性質宣傳之永久使用權.』Che tō 表示詞條 hông 錄用 ê 民眾, kan-taⁿ 有著作人格權. 文建會變做台灣大百科版權唯一 ê 所有權者, 人民無法 tō͘ 真正自由使用台灣大百科 ê 內容, mā 妨害知識 ê 流通.
「全民」到底是 siáⁿ-mih人? 網站 ê『答客問』án-ne 寫:『為能充分展現國人公民權之伸張, 參與撰寫之民眾必須具備中華民國國籍.』Beh 加入chit ê 網站做會員, 帳號 tō 是身份證字號. Che tō 表示, 無身份證字號 tō 無法 tō͘ 參加書寫. Tī 偏遠地區服務 kúi-nā 10 冬 ê 傳教士, in 對 hit ê 所在 ê 了解, kám ē khah 輸學院內底 ê 專家? 文建會真粗魯 tī 外籍人士 kap 台灣之間畫界線. 外籍人士 ê 台灣經驗 kám m̄ 是經驗? In ê 台灣知識 kám tō m̄ 是知識?
Koh 有 1 ê siōng 重要, mā siōng ē hông 忽視 ê 問題, tō 是「文字」. 像 lán ê a 公, choh-sit 1 世人, 有 koh khah chē 農業專家 to 比 bē 過 ê 智慧, m̄-koh a 公 bē-hiáu 寫漢字, in ê 智慧真有可能 ē tòe i tâi 入去棺材底. Koh 像高山族 ê a-má, 是原住民文化 siōng kài 珍貴--ê, in bē-hiáu 講北京話, koh khah 免講寫漢字 chit 項--a, in 是活跳跳 ê 原住民文化知識 ! Chiah--ê, 是 beh án-chóaⁿ 留--落-來?
文建會設 chit ê 網站, kan-taⁿ 是另外 1 支由專家 gia̍h ê 台灣旗子 niā-niā. 深深 kap chit tè 土地 ê 歷史 hām 文化結 chò-hóe ê 人民, koh 1 pái hông sńg-tn̄g--a.
