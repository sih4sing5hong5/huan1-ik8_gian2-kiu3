Chit-pái生活營gún去Kahabu kap Pazeh部落. Gún先去Pazeh部落──Auran, 續--落-來tō去Kahabu部落──蜈蚣崙(Giâ-kang-lun) ê『楓香公園』.
蜈蚣崙是埔里第2大里, mā是高砂族Tayal kap平埔族ê邊界, tī公園ē-sái看tio̍h防守用ê瞭望台; 里長伯--á講, 高砂族「出草」一定ē先到in蜈蚣崙chia. 當然, Kahabu mā ē kā反擊--tńg-去, che是部落kap部落1種維持Balance ê方式.
921了後, 蜈蚣崙ê厝倒了了, 重起了後, 平埔部落ê氣味失去bē-chió. M̄-koh, ē-sái ùi坐tī公園--nih ê老人, gín-á kap來來去去居民ê面chhiuⁿ--nih, chhōe出1-kóa-kóa-á「番á味」.
里長伯--á講 i teh爭取經費, thang發展蜈蚣崙chiâⁿ做埔里ê觀光景點, 吸引觀光客入來蜈蚣崙. 里長伯teh講ka-tī khiā起ê所在, 感覺tio̍h i驕傲ê表情kap chiâⁿ做番ê自信.
M̄-koh, 蜈蚣崙ê發展, kám真正對居民是好--ê? Kám ē破壞本底ê氣味kap tiām靜? Che hōan-sè值得lán思考.
