想tio̍h詹益樺
5月19是運動者詹益樺自焚ê日子, 17冬前, i tī外來殖民政權ê統治中心總督府頭前, 結束ka-tī ê性命對抗中華民國國民黨ê高壓統治.
對20外歲á ê少年人來講, 鄭南榕加減bat聽--過, m̄-koh若講tio̍h詹益樺, tō罕leh有人bat. Góa讀大學參加台語文社了後chiah開始知iáⁿ詹益樺, chhím頭á, 總ē聽tio̍h有人chiâⁿ無認同講: 「是án-chóaⁿ beh自焚? 活--leh m̄是ē-tàng做koh khah chē tāi-chì?」是--a, 活--leh ē-tàng做chiok chē tāi-chì, m̄-koh lán活--leh ê人有做siáⁿ-mih tāi-chì?
Chit kúi工koh重看胡慧玲ê《我喜歡這樣想你》, góa chiâⁿ欣賞i看鄭南榕ê角度, 無哀怨, 無悲情, i講i chhiâng-chāi用快樂ê心情teh siàu念鄭南榕. Lán是m̄是mā ē-tàng用chit款心情來理解詹益樺?
讀chit本冊了, koh想tio̍h khah早chē-chē sianpai為tio̍h beh phah破國民黨ê統治, ta̍k-ê拚性命teh衝teh lòng, koh hoan頭看現此時ê台灣社會, góa soah m̄知ài án-chóaⁿ看待台灣chit段過去, 歷史頂kôan ê反抗經驗. 是hit tang-chūn ê理論思想無夠深沉, 致使人民運動kan-taⁿ行到chia, iah是chit-má chit lō狀態tō是hit tang-chūn beh ài ê目標--a? Chit-má tī中華民國政府khiā位做官ê人, 是放棄khah早堅持ê理想--a, iah是in自認猶原tī hit ê位teh累積?
Éng過ê反體制運動, kap「m̄願khut tī豬tiâu內底, tàu-tīn chia̍h phun, 做1隻快樂ê豬」ê ǹg望hām心情, 是góan無經歷--過-ê, 對少年人來講, 無參與--tio̍h ê時代, 台灣反抗歷史上ê光榮hō-jiah, góan有才tiāu承接jōa chē? Beh án-chóaⁿ kā chiah-ê pìⁿ做啟蒙ê窗á kap行動ê刺激? 像詹益樺chit款選擇行入基層, kap基層人民chò-hóe生活, tàu-tīn面對經濟hām生活頂頭ê壓迫, lō͘尾koh tòe鄭南榕pìⁿ-chiâⁿ「偉大koh美好ê種籽」, 對chit款人kap精神, tī góan chit代bē-su是歷史故事ê傳說, koh ná煙火, pàng--過了後tō chhōe無bong無--a.
尼采bat講--過, tng lán無thang koh活kah chiok驕傲ê時, tō應該用驕傲ê khut勢kap平靜爽快ê心情選擇死亡, 因為thiàⁿ惜性命, 任何人lóng m̄願死kah siuⁿ軟chiáⁿ.
詹益樺ê死有siáⁿ意義? 詹益樺無需要kā lán講, 是看lán beh hō͘詹益樺有siáⁿ意義. Lán若是有beh堅持siáⁿ, iah是無beh對siáⁿ妥協, 免認為是為tio̍h台灣人teh犧牲奉獻, lán是為tio̍h lán ka-tī, 為tio̍h ka-tī ê信仰, 為tio̍h beh活kah khah爽快, bē遺憾.
