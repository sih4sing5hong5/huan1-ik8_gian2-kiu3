Góa無care@Sin
Góa無care siáⁿ-mih詩人ê稱號
Tng góa ê民族ài靠khioh pùn-sò生活
Thún踏我族ê人ta̍k工牽狗放屎
Góa ê文學tō是武器
Góa ê心是刀
Góa ê筆是劍
絕對beh tu̍h入去統治者ê心臟
Góa無care siáⁿ-mih激進者ê封號
Tng góa ê姊妹lóng ài向錢看齊淪入酒家
Chau-that我族ê人ta̍k暝lim酒摸奶
Góa ê頭殼tō是戰鬥中心
Góa ê手是銃子
Góa ê腳是車輪
攻入敵人ê巢窟
Góa無care是m̄是絕情ê人
Tng góa ê父母ài為tio̍h 1間厝1 tǹg飯走chông 1世人
屠殺我族ê人koh teh逍遙自在
Góa ê性命tō是島嶼ê歷史
Góa ê血是炸彈
Góa ê肉是砲管
Phah響台灣革命ê第1聲
