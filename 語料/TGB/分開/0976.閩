Siáⁿ-mih「Hō-ló沙文主義」?@Tek-hoa
Hō-ló沙文主義? 主流價值一直用這個口號teh kā台灣社會洗腦, 政客kap智識分子mā thiau-kang án-ne teh抹黑社會力, 堅持講母語soah變作是有罪--ê, 問題是: 壓迫kám無--去-a? 無公正ê歷史kám清算--a?
「思想洗腦」是統治者上重要ê步數, m̄管是日本iah是中華民國統治台灣, beh消除台灣人ê反抗意識, lóng ùi消滅語言開始, 強制推sak「國語政策」. Án-ne看--來, 台灣人ê反抗運動, 使用母語來hām統治者做區別kap對抗, 是真正當mā真正常--ê.
M̄-koh, 1996年ROC總統選舉了後, 民進黨新世代公開清算台獨, 「Hō-ló沙文主義」正式變作進步反抗ê社會力ê罪名, 強調講母語soah hông講是Fascism (法西斯) 心態, 統治集團kap智識階層一再呼籲台灣人ài「包容」, ài放棄「悲情」.
Siáⁿ-mih是「Hō-ló沙文主義」? Hō-ló人kám有影壓迫tio̍h其他族群--a? 製造壓迫--ê是「體制」, m̄是Hō-ló族群!
被壓迫者beh kā權利提--tńg-來有siáⁿ-mih罪? 要求公義kám有m̄-tio̍h? Tī政治經濟文化社會頂頭, 語文ê使用, 運作ê Logic, 資源ê分配kap既有ê價值觀, toh 1項m̄是「華語霸權」teh控制? 教育kap媒體kám m̄是猶原是「華語優勢」? Hō-ló人ê意識型態kap語文使用kám佔「統治地位」--a? Hō-ló人kám péng身--a? Kám bat用「體制暴力」來「制裁」過其他族群--a?
「現實上大部份人lóng已經接受mā慣勢華語漢字--a!」Án-ne就會sái來掩khàm「華語漢字壓迫」ê事實?
智識階層m̄去挑戰體制ê控制, mā m̄去鼓舞各族群反抗「華語霸權」kap「漢人沙文主義」, soah顛倒teh「批判」公平正義ê呼hoah, 要求Hō-ló族群放棄追求講母語ê權利, nah會án-ne?
In m̄是無知, 「包容」ê口號是beh維持in ê既有利益, 華語漢字是in會tàng掌握台灣統治權kap優勢地位上重要ê工具, 維持這款現狀, 人民大眾chiah會繼續做「憨百姓」, bōe去挑戰in ê權威!
母語運動要求--ê, m̄是統治體制內底開放jōa chōe空間來『拯救』母語!
母語運動要求--ê, 是beh引動進步ê人民力量, 反省lán整體社會ê統治結構, 清算壓霸ê「漢人沙文主義」對台灣ê thún-ta̍h kap蹧躂, 清算惡質ê「大China意識」滅族kap剝削壓制ê統治政策!
Lán ài用歷史性ê Vision (視野), phah破官僚, 政客, 財團, 黑道kap智識階層對資訊, 發言權kap歷史解說權ê壟斷, kä語言權文字權lóng搶--tńg-來, hō͘勞苦大眾免koh hō͘這kóa 4-kha-á kap 3-kha-á teh死死!
Lán koh beh phah破原住民各族群, Hak-ngìn kap Hō-ló hō͘「華語霸權」壓制ê狀況, 建立真正平等ê族群互動關係!
Lán mā無需要koh hō͘國際強國kap China國sńg-tn̄g, lán bòai koh「維持現狀」, lán ài堅決推sak「脫華運動」, thang好tī這個歷史困局內底, phah開有主體性ê生存出路!
