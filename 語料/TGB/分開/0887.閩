這tè土地有siáⁿ-mih無kāng款ê所在? 淡水河tī平地leh流, 但是lí會看tio̍h chiok chē怪手ó͘來ó͘去, lí摸bē tio̍h淡水河ê水, beh看觀音山ài tùi工程圍牆á ê孔偷偷kā看, 就ná親像關tī監獄等放風kāng款.
10月初7 hit工, TGB kap台文社1 tīn人坐渡船吹海風, ta̍k-ê頭毛iāⁿ-iāⁿ飛, 嘴角tam tio̍h海水leh bî-bî-á笑, 正港是teh放風ê款.
來到觀音山kha, sì-kè lóng是墓地kap靈骨塔, 確實kap ùi淡水hit頭看--過-來無kâng. Tī chia, 看khah chē khah清楚.
半中hôaⁿ hioh-khùn, 坐tī chhêng-á kha lim水nà涼, chhêng-á邊是1間簡單ê kám-á店, 2 ê大人tī店頭「菸酒公賣」牌á kha tuh-ku, 1 tūn gín-á thuh tiàm路邊sńg細台怪手, gín-á ki-ki笑ê時, góan這tīn人繼續tùi山頂行--去.
Ná ǹg山頂peh góa ná teh想, tú-chiah hit-tīn gín-á kám知iáⁿ, 真正ê怪手tī山kha leh ó͘ in ê家園, tuh-ku ê a伯kám有致覺tio̍h土地teh消失?
1幅chiâⁿ hō͘人懷念ê情景, soah有chiah chē土地ê消失beh hō͘ lán知iáⁿ.
