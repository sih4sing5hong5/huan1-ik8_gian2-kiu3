Beh án-chóaⁿ
Cha-hng暗(2007/6/2), góa tī leh看1齣華視ê節目『綜藝大奶霸』, i ê內容是hō͘ beh tī演藝界出頭天ê少年gín-á 1 ê出路ê機會, 所以參加ê人lóng ē表現出ka-tī siōng好ê本領, 來爭取出頭ê機會.
Iah m̄-koh, 當góa看tio̍h 1 ê評審(i姓敖, 應該是外省人) teh出題ê時, 心肝soah kui腹火. I強調tī演藝界講話清楚kap『咬文嚼字』非常重要, 所以出1 ê題目叫現場ê參賽者唸ㄓㄔㄕㄖㄗㄘㄙ. 結果, 有1 ê tī紅包場走跳ê少年gín-á唸kah oai-ko-chhi̍h-chho̍ah, hō͘全場笑kah beh死. 連主持人『徐乃麟』mā tī hia贊聲, 講i khah早全班kan-taⁿ i 1 ê外省人, 所以『台灣國語』真嚴重, beh入演藝界進前koh ài去『國語正音班矯正』. 真明顯, chiah-ê藝人tō是kā台灣話當做二等語言, koh透過媒體ê操作, 繼續影響chē-chē少年人.
Che mā hō͘ góa想tio̍h中視另外1 ê節目, 是當初時公開宣佈i討厭學生運動ê『陶晶瑩』主持ê『超級星光大道』, in用百萬獎金kap唱片約siâⁿ-tio̍h chiâⁿ chē歌質真好ê少年家互相競爭, koh利用統派媒體中國時報ê全頁版面來宣傳, 講有jōa chē少年家tī網路熱烈討論. M̄-koh, lán看--tio̍h-ê, tō是全北京話歌曲ê比賽.
有學過語音學ê人lóng知影, 台灣ê氣候四季如春, 溫度適中, 根本無需要像tī寒冷北方ê北京語所需要ê捲舌音. (捲舌音形成ê部份原因是北方天氣寒, 講話需要sió-khóa合嘴, mài hō͘燒氣走--去.) 所以台灣人講話無捲舌是天地生成ê tāi-chì. Tī中華民國有意識抹黑了後, 台灣話soah變做1種下流koh臭賤ê代名詞.
雖然chit kúi年來政治開放, 教育界開始重視母語教育, m̄-koh過去ê中國毒iáu-bōe thāu lī, 尤其tī追求利益名聲ê演藝界siōng kài明顯, 侮辱台灣話親像是1種siōng簡單ê娛樂.
現此時, 台灣iáu無1 ê針對媒體文化鬥爭ê團體, 網路頂kôan有台灣意識ê網站(m̄管是團體iah是個人ê)互相聯合出聲mā無夠完整, 無法度發揮批判kap制衡ê力量, 所以大部份ê少年人所接受--ê iáu是殖民文化ê思考方式. Chit款ê思考若無phah破, 台灣tō無可能脫離精神奴隸ê狀態.
Beh án-chóaⁿ? 準備來1場「文化大革命」!
