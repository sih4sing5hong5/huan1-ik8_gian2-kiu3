運動ê雙叉路口(3)
運動kho͘-á不時to kā楊逵, 吳濁流......chiah-ê歷史上ê反抗者, 扛出來替ka-tī ê主張背書, 統--ê強調in ê祖國心, 左--ê突顯in對勞苦大眾ê關懷, 台派hoah講in phah拚愛台灣, ta̍k-ê lóng kā chiah-ê人phô͘做英雄, ka-tī是teh繼承「正統」? M̄-koh kāng時代ê謝雪紅--leh? Nah ē罕得有人提起? 因為謝雪紅ê政治主張siuⁿ明確? 因為i hō͘中國共產黨批做是地方分離主義? 因為i是紅--ê?
Hiah-ê歷史人物主張siáⁿ, in ê立場是siáⁿ, che kám是bē-tàng挑戰, bē-tàng違背--ê? 各派運動團體對歷史ê反省是chiah-n„-á粗淺, mā chiah-nī-á粗魯, 歷史解說ê選擇, 是用in ê主觀目的kap良心teh決定--ê, 歷史解說權是in ê工具, 用來鬥爭別人, mā用來加強ka-tī ê權威見解, 用來合理化ka-tī ê認知hām主張.
清國時代「3年1小反, 5年1大反」, 是自發性ê反官府抗爭, 反清復明kan-taⁿ是讀冊人虛空ê幻想kap安慰, bat字--ê to無kúi ê, siáng正經是為tio̍h漢族尊嚴teh拚性命? 台灣民主國是歷史ê siáu齣, sa出來肯定是ke làu-khùi, 「抗日」是讀冊人「正統」觀念teh作怪, 人民自發性反日本軍隊ê抗爭kāng款是生存鬥爭, hit ê時代, 有kúi ê人知iáⁿ siáⁿ-mih是日本?
日本統治時代, 明確主張「台灣民族獨立」--ê是台共, chit ê歷史事實tī左, 右, 統, 獨各派ê歷史認bat內底lóng自動無--去-a! 台派主流拚勢teh肯定ê文化協會士紳頭人階級, kám是teh反抗日本統治? 是「同化派」, 是beh tī日本統治體制--nih要求「自治」, in根本m̄-bat想過beh「獨立建國」! 選擇性ê歷史解說, 是beh掩khàm台派其實是中華民國同化派ê真相? 是teh合理化in階段性任務ê投機借口? Iah是beh穩固運動精英頭人ê地位kap利益?
對228事件ê歷史解說kāng款是有選擇性--ê, 228事件kan-taⁿ是優秀koh無辜ê精英頭人「犧牲」ê歷史? 歷史ê反省看bē tio̍h士紳頭人ê軟chiáⁿ, 無知kap妥協! 相對頭人精英錯誤ê期待kap判斷, 台灣各地ê武力反抗, 是ùi toh bùn--出-來-ê? 是án-chóaⁿ失敗--ê? Siàu念228是án-chóaⁿ koh teh唱哭調á? 是án-chóaⁿ m̄願承認228是失敗ê反抗? 是án-chóaⁿ m̄敢強調228是光榮ê反抗?
坦白誠懇來了解歷史, mài過頭解說, mài用chit-má ê時代條件去論斷, mā免急beh用既有立場來解說歷史. 歷史上ê反抗, 無論是反紅毛, 反唐山, 反4-kha, 反長嘴管, lóng是官kek民反ê生存抗爭, beh求統治者合理對待, beh分享chi̍t-kóa權力hām利益. 反國民黨ê訴求, iáu是copy中華民國體制思考ê概念niā, iáu無提昇到積極起造現代國家, kap beh起造siáⁿ款體制ê思想層次. Lán mā免beh ùi歷史chhōe「光榮ê傳統」, 來加強任何主張ê正當性. Lán chit-má ê信念是歷史經驗ê反省累積--來-ê, lán ài回應--ê是現此時ê時代困境, m̄是朱一貴, 賴和iah是王添灯ê歷史運命!
歷史經驗hō͘ lán siáⁿ-mih反省kap教示? 前輩者ê主張是tī siáⁿ-mih款ê歷史條件形成--ê? 受tio̍h siáⁿ-mih款ê主客觀條件限制? 前輩者是反抗iah是beh pun利頭? In án-chóaⁿ失敗? Án-chóaⁿ不足? Lán ùi歷史ê檢討累積siáⁿ-mih款ê運動認知kap基礎?
Lán m̄-tāⁿ是歷史ê反省hiah粗淺, 歷史記tì mā kāng款chiâⁿ kē路.
Tī歷史上, 在地族群sio傷殺是生存鬥爭, lán m̄免迴避, koh khah ài反省ê歷史事實是óa附體制來壓制對立ê族群, ta̍k ê族群lóng做過「義民」, 替統治者消滅「造反」ê反抗者, thang分享統治利益. Chit ê pān勢到taⁿ iáu無改變, 統治體制iáu真成功teh分化族群, 族群運動拚勢teh排斥其他族群, thang kā體制討tio̍h koh khah chē甜頭, 無khah khòng闊ê vision去tì覺各族群共同被壓迫, 甘願hō͘壓迫體制繼續維持, mā m̄願看tio̍h其他族群出頭, koh khah m̄願chò-hóe來瓦解壓制族群生存發展ê體制.
反核運動kap勞工運動頭人為tio̍h政治資源, ē-tàng óa附舊統治勢力, kap台灣siōng大尾ê財團兼烏道khiā tàu陣, 反制民進黨kap台派ê政治操作, kā中國國民黨當做監督民進黨ê在野黨, 當做ē-tàng利用ê政治力, tī藍綠政治對決ê矛盾內底, 個人kap組織得tio̍h koh khah大ê生存資源, 社會正義án-ne tō有thang koh ǹg前踏1坎--a?
自認進步ê所謂「左派」, 普遍認為資產階級民主革命已經完成, m̄-koh左派beh瓦解ê政治經濟利益結構, tú-tú-á是中國國民黨舊統治集團ê統治基礎, 無趕緊kā chit股勢力phiaⁿ入去歷史ê pùn-sò場, 顛倒kā舊勢力當做次要敵人, 合作來攻擊主要敵人──民進黨kap台派, 外來殖民體制對台灣政治, 經濟, 文化, 社會hām族群ê破壞iáu-bōe清算mā iáu-bōe結束, 「左派」tō趕緊beh否定反國民黨時期人民運動ê核心價值, chit款思考kap策略kám符合歷史實際ê發展? Kám符合社會群眾實際ê生活經驗?
台派mā kāng款kē路. 馬英九接任中國國民黨主席ê時, 台派kap民進黨政客批評馬英九台北市長兼黨主席, m̄-koh in kám bē記得謝長廷高雄市長兼黨主席, kap陳水扁總統兼黨主席, 是無jōa久chìn前ê tāi-chì?
2005年初『扁宋會』了, 台派社運大老公開主張年底選舉ài抵制民進黨, 縣市長投票chìn前soah呼籲支持者「泛綠無贏台灣tōē大輸」, 民進黨大輸了後, chiah koh phìⁿ-siùⁿ民進黨, 有ê主張成立新政黨, 有ê期待台聯, 有ê teh ǹg望林義雄chiâⁿ做救世主, 立場徙來徙去, lóng m̄-bat交帶理由, mā m̄-bat為tio̍h錯誤ê判斷kā支持者會失禮, 「清流」kap「社會良心」ê決定永遠是tio̍h--ê? 群眾mā自來tō無hō͘ in認為是運動ê主體?
若無思想, mā無明確ê立場kap價值體系, tō無歷史感, mā無才調貼óa社會現實, kan-taⁿ守tī主觀ê世界內底自我滿足niā. Án-ne beh án-chóaⁿ產生明確ê運動思考, 路線kap策略? 若無堅持歷史是非ê清算, nah有可能形成追求社會正義, 起造新時代ê思想力量kap人民運動?
