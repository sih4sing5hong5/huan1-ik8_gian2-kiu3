Bē-hoa ê火母@Tek-hoa
「若無經過思想啟蒙, 台灣工人無可能péng身!」Tī大稻埕têng-á-kha, 建強兄tú見面就án-ne kā góan強調. 頭前無jōa hn̄g hia, chiâⁿ百ê勞動者kap運動工作者teh演行動劇, 今á日in chiūⁿ街頭, beh抗議資本家kap政府做夥剝削工人.
Tī路邊看1-ē-á, góan就離開hia, 建強兄招góan到附近1 ê朋友hia食茶開講; góan今á日kap i sio約, beh聽i ê故事.
Tī草地所在pháiⁿ thàn食, 高職chhím出業, 建強兄就離開嘉義, 來台北中和「國際牌」食thâu路, 1月日薪水chiah 9百kho͘, thàn--ê tú-tú-á thang過日. 退伍了後, 朋友引 i到樹林á「南亞塑膠」ê染整廠, 薪水有khah kôan--tām-po̍h-á, 儉腸neh肚, chiah開始有thang儉kóa錢.
Tī染整廠, i kut力做, 認真學, 過無kúi冬, 外口做kāng途ê朋友chhiàⁿ i去kā hōaⁿ工場, 雖bóng規模無「南亞」hiah大, m̄-koh chit-ê chhiàng-suh tú好hō͘ i了解án-chóaⁿ經營管理. 尾--á, i ka-tī出來創業, 稅1 tè地, 用鐵phiá° tah 1間工場, 就án-ne開始做頭家.
Hit-chūn, 黨外運動tng teh起pōng, i tiāⁿ-tiāⁿ khang-khòe放--leh, chông去聽黨外政見場, hō͘「顧面桶」蹧躂ê台灣人, 心肝底ê ut-chut bē-su tī hia chhōe-tio̍h出路. 90年代初期, 連大學生都坐bē tiâu--a, 台北街頭ta̍k不時lóng chhiāng-chhiāng-kún, i會sái講ta̍k場都行gah到, kui心肝全是台灣人出頭天ê ǹg望.
黨外政治運動挑戰「顧面桶--ê」, kā台灣ê社會力引動--起-來, 工人ê意識得tio̍h啟發, mā m̄甘願繼續hông thún. 建強兄ê記tì真深刻: tī「南亞」tiāⁿ-tiāⁿ都無暝無日加班teh替頭家thàn錢, 染料koh chiâⁿ毒, 真chē同事身體lóng án-ne害害--去, 若bē堪得做隨就會hông辭頭路; ka-tī出來做了後, mā無khah好khang, 會記得牽手生gín-á前1工, kāng款khut tī工場拚勢做; gín-á koh細hàn ê時, tiāⁿ mā ku tī機器邊--á寫宿題, 有時á khang-khòe teh趕, 無êng tńg厝, 1家伙á就chiⁿ tiàm工場後piah用甘蔗枋tah ê房間hioh-khùn......i ê「階級意識」ta̍uh-ta̍uh-á teh形成.
Koh無jōa久, 「南亞塑膠」ê同事組工會beh爭取勞動權, i mā tńg去tàu sio挺, 心內期待勞工團結ê力量會tàng改變勞動者ê運命, 其他所在工人ê抗爭場, i kāng款關心tàu出力. M̄-koh參與久--來, i發現工人運動總--是差1-khùi, 特別是若tú-tio̍h選舉, 工會內底為tio̍h支持無kāng人soah起phùi面, 是真sù常發生--ê,「台灣工人運動ê勢nah會peh bē起--來?」Chit-ê問題建強兄一直khǹg tī心內teh問ka-tī.
I開始chhōe冊讀, mā sì-kè chhōe讀冊人討論請教, koh一直反省ka-tī 20~30冬勞動生活ê經驗. 過去tī工場, 工人兄弟私底下koh khah kàn-kiāu, tī主管面頭前, 有kúi-ê頭殼taⁿ會kôan--ê? 為tio̍h thàn tām-po̍h-á加班費, chiâⁿ chē同事kám m̄是lóng拚勢phô͘廠長kap領班? 一般工人lóng真認命, koh khah艱苦koh khah無合理, 嘴齒根咬--leh keng--落-去, 無, beh toh討食飯錢? In kan-taⁿ會tàng迫gín-á拚命讀冊, 看有才tiāu讀khah kôan--leh, 脫離做工á階級--無, 講beh改善勞動條件, beh活kah khah有品質--leh, in想都m̄敢想, tiām-tiām接受做工á人ê命.
Kám m̄是有真chē運動團體真關心勞動者處境? 坦白講, 建強兄認為in大部份--ê lóng龜龜鱉鱉, 有--ê是teh算利益, 有--ê chhòan想都是Group勢力ê「鬥爭」, 有--ê死人冊mo͘h tiâu-tiâu, koh有--ê用ka-tī固執ê主觀teh認定chit-ê世界.
Koh再講, 工會幹部chiah khah有機會chih接意識kap思想, 大多數勞動者根本無法tō͘理解抽象思考, koh khah免講beh了解hiah-ê讀冊人講ê理論. 顛倒是選舉若到, 選舉班á hoah gah大細聲ê口號, ta̍k-pái都kā勞動群眾lāng gah熱phut-phut, 選舉soah, hiah-ê口號mā ta̍k-pái lóng變做pa̍t-á票, m̄-koh勞動群眾kám有in法tō͘ ?
建強兄講ka-tī算好運, 做頭家時間khah自由, thàn有夠食就好, 牽手koh認同--i, chiah有才tiāu開真chē時間kā冊ta̍uh-ta̍uh-á讀gah bat, koh不時tńg「南亞」chhōa工會兄弟討論, kā in鼓舞.
講到lō͘尾, 建強兄iáu是一直強調台灣工人需要思想啟蒙, lán lóng tio̍h繼續為未來ê新社會phah拚, bē-tàng放棄!
