Î-kun:
55期ê《TGB通訊》刊--ê, ká-ná是lí第1篇文章, tī做兵chiah無聊ê生活--nih, 看tio̍h舊年ê學員開始投稿, hō͘ góa真歡喜, 關係lí寫ê主題, 真值得lán討論.
應當是2冬前, góa tòe BONG報去參加民視舉辦ê台語研討會, 會--nih, 有kóa人質疑民視m̄是真正重視台語, in ê台語節目m̄是發音無標準, tō是無用台語語法, 甚至koh用舊時代戲齣ê外殼包裝, kan-taⁿ是北京話改做台語niâ.
大多數人是用肯定ê態度teh看民視, in認為有電視台beh做台語節目tō bē-bái--a, 其他--ê ta̍uh-ta̍uh-á chiah koh要求, 若一直嫌--落, hōan-sè民視ē起tū-lān bē-giàn做--a.
Hit chūn góa mā hoe-sà-sà, 尾--á詳細kā想, 民視做台語節目是商業考量, 頭前批評--ê是運動思考(看kui-ê價值觀ê問題), chit 2項m̄是無『對焦』ê可能, 運動界若無tī chit-ê社會--nih kā koh khah深化ê思考空間phah--開, 商業台無可能hē hiah chē khùi力tī chia.
《霧社事件》hit支片góa無詳細看--過, m̄-koh lí ê文章, ē-tàng hō͘ lán來討論講..., 到底chit kúi冬來, 媒體做chiah chē有關「認識台灣」ê節目, 是「善意」(關心台灣前途) iah是市場ê壓力 (民間社會ê需求 )? 若是善意, án-ne lán當然tio̍h-ài ke肯定--in, hō͘ in 1步1步深化, 若是市場考慮, lán ài思考--ê可能是: beh án-chóaⁿ kā運動ê kha步koh sak chìn前, hō͘ che變做人民強烈ê訴求, 轉換做對電視台ê競爭壓力?
Chit-kóa想法hō͘ lí參考, 時間有限, 寫無kài清楚, 有機會chiah koh談, mā ǹg望真緊tō ē-tàng koh看tio̍h lí ê文章.
Bō͘-chin:
有1段時間無讀 lí ê文章--a, 真歡喜tī chit期(55期)《TGB通訊》看tio̍h lí寫ê文章.
Góa m̄知 iáⁿ成大ê『榕園』有án-ne ê歷史, lí講ta̍k-ê lóng chhoah kah beh死, góa感覺chiok傷心--ê, lán ê祖先tī hia hông屠殺, lán驚siáⁿ? 驚--ê應該是兇手chiah tio̍h ā, 後chōa tńg台南, góa beh暗時去hia行看māi, 看ē-tàng tú-tio̍h siáⁿ, 若hō͘ góa tú-tio̍h 228受難ê靈魂, góa ē kā in講..., góan ē kā lí報仇! Kán, lán nah ē hông教育kah chiah成功? 有siáⁿ-mih thang驚--ê?
另外, lí ê文章ta̍uh-ta̍uh-á有「分析」ê氣味走--出-來-a, che表示用行動盡心參與chi̍t-kóa活動了後, lí ê頭殼--nih開始teh ká (m̄是空想), che是真chán ê經驗, mā是真寶貴ê階段.
Tī chit-ê過程--nih, 任何疑問 lóng tio̍h the̍h出來hām ta̍k-ê對chhiàng, 免煩惱ka-tī ê想法hām其他人無kâng, hōan-sè討論到尾--á iah是實踐到某1 ê階段, ē證明 lí ê目chiu khah清khah明. 挑戰! 不斷挑戰ka-tū, mā挑戰別人, koh加上事工teh進行, lí ē發現ka-tī ê成長!
TGB生活營ê事工可能chiâⁿ chap, m̄-koh che是1種無退路ê機會, hām ka-tī內心對話siāng好ê chhiàng-suh, ài好好á享受!
Kā想法寫--落-來, ǹg望真緊koh讀tio̍h lí ê文章, gampahteh!
