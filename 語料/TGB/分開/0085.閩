生存ê權利
Tī日本tòa 10外冬了後, tńg來台灣mā已經6冬khah ke--a. Iáu ē記得chhím tńg--來ê時, siōng困擾--ê tō是chia̍h ê安全. Hit-tang-chūn買菜煩惱農藥殘留, 地下水, 土壤, 空氣--nih ê環境horumon影響作物, 危害人體健康, 買肉煩惱藥劑殘留kap成長激素, sui-bóng有chiâⁿ chē lóng強調有機, soah chi̍t-sut-á to無公信力. 食品安全困擾--ê bē-su kan-taⁿ家庭主婦, tī台灣甚至無算是公共議題, 市場管理ná無政府狀態. 最近chit kúi冬chiah ta̍uh-ta̍uh-á有teh改變, 中國ê毒水餃kap頂回ê『三聚氰胺』事件, hō͘台灣人警覺, 開始關心『瘦肉精』,『油炸砷』, 中國做ê chhit-thô-mi̍h, chiūⁿ社會新聞.
朋友ū-sin生kiáⁿ, góa煩惱tú出世ê ang-eⁿ-á ê衫有染色劑, 尿chū-á有螢光劑殘留, 奶罐á ē釋出『雙酚A』. 幼稚園, 小學邊ê基地台放射出無害ê電磁波?! 若到hioh-khùn日, kui家伙á chò-hóe去山頂去海邊欣賞BOT. Kám有人關心kúi-nā冬前發生ê『海砂屋』,『輻射屋』ê接續kap追蹤? 其實, 新聞有報--ê kan-taⁿ是1部份niâ, 無報ê問題絕對是koh-khah chē. 原因之1是台灣人長期關心計較--ê是物價指數, 房價指數, m̄是生活安全.
出tāi-chì--a, m̄-tio̍h--ê是seng-lí人, 政府官員總--是無辜, 台灣人soah kiàn-pái to接受chit款講法, ē憤怒--ê kan-taⁿ是chió數人. 有人提議tī商品頂kôan貼無含『塑化劑』ê檢驗貼紙, góa想he需要chiok大ê kan-á iah罐á, 因為需要貼ê檢驗貼紙太chē--leh. 民眾長期麻痺ê結果, tī chit pái ê『塑化劑』事件, 連廠商mā tòe leh hoah ka-tī是無辜ê受害者, 實在有夠hong-hàm. 到底是siáng hō͘ lán直接lim chit種環境horumon ê『塑化劑』? 官員無辜, seng-lí人無辜, ta̍k-ê lóng無辜, 是siáng m̄-tio̍h? 若m̄-tio̍h--ê是khai-chîⁿ ê民眾, 政府tō失去存在ê必要, ē-sái sûi解散--a. 食品安全相對核電安全實在ke chiok簡單, 台灣人ē-sái連續20年lim毒水lóng m̄知, 核電安全kám ē信任--chit?
世界上任何1 ê政府, 無可能無關心本國人民包括chhēng, chia̍h, tòa, 行ê安全, che是國家政府存在ê目的. 是án-chóaⁿ kan-taⁿ台灣政府, 對人民安全chi̍t-sut-á to無要意? 因為chit ê政府m̄是台灣民眾ka-tī成立--ê, 成立政府ê中國人是管理者, 管理被管理者ê台灣民眾. Kám講台灣人甘願án-ne繼續落--去? 台灣人kám bē-tàng建立1 ê關心自己, 自我分配, 1 ê真正屬於ka-tī ê國家?
