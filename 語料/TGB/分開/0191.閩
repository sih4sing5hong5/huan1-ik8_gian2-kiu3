時代ê變局
19世紀中, 歐美國家提出ê開國通商要求, hō͘日本行到時代變局ê雙叉路口. 對鎖國200冬ê日本來講, che是jōa大ê衝擊! Tī歷史ê大湧--nih, 特別是Satsuma ê下級武士, ta̍k ê to mî-chiⁿ teh走chhōe未來新日本ê出路, in勇敢承擔ka-tī ê歷史任務, 有領導歷史潮流ê大企圖大氣魄, in無hō͘大湧khàm--過, 顛倒koh-khah kut力學習歐美國家ê現代化建設, 重頭起造新社會ê地基, kā本底hō͘人侵門踏戶ê危機轉換做明治維新ê改革.
台灣tī 2008年中國國民黨重新執政了後, kap中國ê交流, 協商tō jú來jú chiap, ùi三通直航, 中國觀光客來台灣, ECFA議題, 到承認中國學歷, 開放中國學生來台灣讀冊, ta̍k項政策to hō͘台灣人bē chia̍h bē khùn, 恐驚台灣早慢ē hō͘國民黨賣hō͘中國. 中國透過經濟, 文化, 教育軟soh牽豬, 是in在來ê手路, 當台灣ê經濟jú來jú tio̍h óa靠中國市場, 技術ta̍uh-ta̍uh-á hō͘ in取代去了後, 台灣tō ná ām-kún hông tēⁿ-tiâu--leh ê肉雞kāng款, 據在人beh thâi beh割.
面對chit款pān勢, lán beh án-chóaⁿ? 實際上, 台灣kap中華民國是jú來jú thiah bē開, chit-má chit ê勢面顛倒hō͘台灣人tio̍h重頭來面對中國國民黨chit ê外來統治者ê本質, koh有民進黨am-khàm民族問題ê角色, mā深化台灣人kap中國人ê矛盾.
Tī中國國民黨佔領統治台灣ê 60冬--nih, 台灣人對外來政權ê鬥爭一直teh進行, m̄-koh soah hō͘民進黨kap台派頭人chhōa tùi輪流執政ê無尾巷去. Tī時追求台灣獨立pìⁿ做要求民主開放, 台灣人做總統, 民進黨執政--a? 世界有toh 1 ê國家kan-taⁿ靠選舉, 連署, 公投, tâu聯合國, 免付出代價tō ē-sái建國--ê? Tī時爭取言論自由, 政策公投chiah-ê突顯國民黨不公不義ê手段pìⁿ做目的--a? Lán靠勢台灣是「民主自由」ê「國家」, kioh-sī民進黨tō是台獨黨, lia̍h準講chi̍t-kóa改革法案tō ē-sái ta̍uh-ta̍uh-á消除中華民國無公平ê統治手路, m̄願承認結構性ê問題原在, m̄-chiah ē jú改問題jú chē, jú改優勢階層講話jú大聲, 國民黨票jú chē. Lán無看tio̍h「政黨輪替」後piah ê利益掛鉤kap鬥爭, mā m̄願面對民進黨kap台派頭人實際上是teh阻擋台獨運動ê事實, 無論國民黨iah民進黨, kám m̄是早tō teh kap中國「通」--a?
要求國民黨馬政權ài照「民主程序」行, bē-sái私底下kap中國簽協議, tō是承認國民黨tī台灣ê合法性kap正當性. Lán tī精神上若先投降, 放棄思想武裝, koh-khah大ê變局來到面頭前lán mā是無要無緊. Kap中國beh通bòai通, ECFA ē簽iah bē簽, kám國民黨講--ê準算? 劇本kám tō照中國編--ê行? Ah民進黨除去hoah口號, 有提出siáⁿ-mih具體方法抵制?
面對變局, 台灣人需要--ê是開創新時代ê志氣, 替後代kiáⁿ孫phah開出路ê氣魄, tī 1 pái koh 1 pái kap政客, 買辦ê矛盾中, 累積lán ê經驗, 替未來ê行動做準備. 準無法度阻擋國民黨kap中國通ê趨勢, mā tio̍h-ài有犧牲chit代救後代ê覺悟, hō͘台灣pìⁿ做中國kéⁿ tī nâ-âu ê肉骨á, 吞bē落--去, phùi bē出--來.
