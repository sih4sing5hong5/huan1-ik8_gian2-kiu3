Chiah無jōa久chìn前, 民進黨iáu出力反對國民黨kap中國簽ECFA, in強調ECFA對台灣產業kap經濟ē造chiâⁿ無法度補救ê損害, 社會大多數人mā反對, 簽ECFA ê過程mā無透明化, 無符合民主討論kap程序, 2012年ài用選票hō͘ in執政, thang好發動公投廢止ECFA.
Chit-má, 為tio̍h明年中華民國總統選舉, 民進黨講ECFA是既定事實, 已經實施ê政策有延續性, 無法度倒退, ECFA mā已經hō͘超過半數民意接受, in若執政bē廢止ECFA, 到時kap中國協商ECFA, in ē堅持台灣ê利益.
民進黨對ECFA siōng新ê方向宣示, kap國民黨m̄是立場無kâng, kan-taⁿ是方法有差別niâ. 民進黨強調過去20冬kap中國互動jú bā, 台灣產業kap資金ê流失jú chē, 工資jú kē, 失業率jú kôan. M̄-koh in ê結論m̄是降kē台灣經濟對中國ê依賴, in接受台灣經濟已經依賴中國chit ê「既定事實」; 過去hoah「行向世界, m̄是依賴中國」ê口號, mā早tō khian落pùn-sò桶--a.
Kiàn-nā宣佈1 pái立場iah是政策方針, tō tiām-tiām-á倒退--kóa, 支持群眾若質疑, sûi否認in teh妥協, 後1 táu宣佈立場, koh tī頂1 pái ê基礎koh ke退--kóa, 運用chit款手路, 久--來, 群眾總--是ē ta̍uh-ta̍uh-á kòan-sì, ta̍uh-ta̍uh-á麻痺, koh-khah m̄願接受, chhò-chhò--leh消透了, koh-khah無奈不滿to tio̍h接受, tiām-tiām-á tòe leh民進黨後piah行, 因為萬惡ê中國國民黨iáu m̄「認同台灣」, 為beh hō͘國民黨落台, m̄-thang siuⁿ過計較民進黨chit-má ê m̄-tio̍h, 包括原則上ê錯誤. 民進黨對ECFA前後直直倒退ê過程, tú-tú thang用來印證chit ê事實.
為tio̍h選票, 為tio̍h贏選舉, 政客ē-sái chhìn-chhái畫大餅, ē-sái畫烏漆白, 立場ē-sái 3 sóa 4 sóa, sóa kah群眾tòe leh gōng-gōng-se̍h, 橫直萬惡ê國民黨kap中國共產黨一直kā lán軟thô͘深ku̍t, 新聞事件koh 1項接1項直直來, 群眾真緊tō bē計較cha-hng政客講--過ê話, mā bē koh記tit cha-hng發生ê tāi-chì.
Lán tō án-ne hō͘政客kap黨官僚牽leh直直se̍h, se̍h kah m̄知向去, se̍h到lō͘尾hōan-sè已經ta̍h chiūⁿ本底極力反對ê路去--a, thèng-hāu群眾hiông-hiông發覺無siáⁿ tio̍h ê時, che to已經是無法度倒退ê「既定事實」--lo͘h.
議會妥協, 大和解, 大轉型, 『招降納叛』, 政黨輪替, 台灣tō是中華民國...... 20冬來, 民進黨ê方向轉變, toh 1項m̄是hō͘進步ê支持群眾極力反對, lō͘尾soah lóng tio̍h hō͘民進黨拖leh tùi lán本底反對ê路去? Bòai tòe leh行--ê tō是「破壞團結ê歷史罪人」.
Che tō是「既定事實」!
照án-ne講--來, 國民黨佔領台灣已經是既定事實, 既得利益階級kā lán剝削mā已經是既定事實. Toh 1工台灣若hō͘中國吞--落-去, in mā ē kā lán強調講to已經是既定事實, m̄-thang用暴力反抗, tio̍h用選票繼續支持in做lán ê代理人, hō͘ in繼續tī統治者tah ê舞台頂àu戲拖棚.
