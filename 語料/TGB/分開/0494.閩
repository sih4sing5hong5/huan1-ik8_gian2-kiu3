天才ê設計── ài peh樓梯ê kha踏車道
天氣sio-jo̍ah ê 10月天e-tàu, góa kap朋友thàn禮拜時á, 沿kha踏車道, 騎kha踏車ùi淡水beh去社á看路牌面頂寫ê『史前遺跡』. 照kha踏車道ê路牌看--來, chit段早tō通--a, góa kap朋友tō ná欣賞淡水河ê光景, ná享受hō͘日頭pha̍k kah流汗ê爽快.
騎過紅樹林, 竹圍á, Kan-tāu, 士林, kui chōa路人不止á chē, 看--起-來ta̍k-ê lóng thàn hioh-khùn時á出來teh運動, hioh喘. 順洲美橋ê kha踏車道, góan騎過基隆河來到社á chit頭, ah......nah ē án-ne? Chit頭ê kha踏車道m̄是像tú-á hit頭是平ê chhu-kiā, soah顛倒是樓梯! Kha踏車道? 樓梯? Chhím頭á ê hiau疑, ta̍uh-ta̍uh-á變做siūⁿ-khì. Che是toh 1國ê kha踏車道? Che是toh 1 ê天才設計--ê?
Khiā tī樓梯口, góa kap朋友tòng tī hia, 氣kah m̄知beh kā kha踏車kng--leh peh樓梯, iah是se̍h hoan頭. Chit chūn看tio̍h有1 ê老歲á喘phēⁿ-phēⁿ khiā tī樓梯hia teh hioh-khùn, i ê kha踏車khǹg tī邊--á, ká-ná teh ǹg人tàu-saⁿ-kāng, m̄-koh ùi i身軀邊過ê人, ná像無看--tio̍h, 繼續kā ka-tī ê kha踏車kng--leh peh樓梯起--來. 朋友替hit ê老歲á kā kha踏車kng--起-來, i說多謝了後繼續騎chìn前. 看身軀邊ê人1 ê接1 ê過, 有ê用kng--ê, 有ê順樓梯邊--â ê chhu-kiā用牽--ê, bē-su對che chiâⁿ sù常--a. Góa kap朋友bòai án-ne hông chau-that, tō se̍h hoan頭騎--tńg-去, chit工歡歡喜喜出--去, tńg--來ê時soah kui pak-tó͘火.
隔tńg禮拜, góa koh kap朋友騎o͘-tó͘-bái來到kha踏車道, chit pái來是為tio̍h beh hip相. Kā 2頭無kāng設計ê kha踏車道hip了, chiah發覺樓梯不止á長koh kiā, to算有e̍h-chiⁿ-chiⁿ ê chhu-kiā thang牽車, iáu是chiok無利便. Góa想無有siáⁿ理由ē-tàng解說是án-chóaⁿ chit頭ê kha踏車道ai設計做樓梯, thài bòai連hō͘ 4輪--ê駛ê洲美快速道路mā設計做樓梯? Tng teh hip相ê時chūn, tú好有chi̍t家伙á停tī góa邊--á, in teh討論kám beh peh樓梯騎去對岸, 結論是bòai, in講án-ne siuⁿ thiám mā siuⁿ危險, koh再講in koh有gín-á tī--leh.
Tī chit ê天才ê設計邊--á, 是社á沿pò͘岸ê kha踏車道, kha踏車kāng款無法tō͘騎--起-lih, ài peh樓梯, 用kng--ê, hō͘人jú siūⁿ-khì--ê是, chit ê樓梯口kap樓梯khám koh jú e̍h. 有1 ê媽媽看góa teh hip相, sûi問講góa kám是teh hip i ê設計, i講chit種設計有iáⁿ chiok無利便mā無安全, 話chhím講soah, in ang已經先kā ka-tī ê kha踏車kng起lih khǹg好, hoan頭tńg來替i kng--a.
Chit款天才ê設計, 應該m̄-tāⁿ chit ê所在. 全台灣sì-kè lóng看ē tio̍h偷工減料, 品質kē-lō͘ ê公共建設, chit款設計, m̄是ùi服務「人」ê角度出發, 完全是官僚心態造chiâⁿ--ê, che tō是台灣chit ê殖民地ê現實──台灣人m̄是「人」.
