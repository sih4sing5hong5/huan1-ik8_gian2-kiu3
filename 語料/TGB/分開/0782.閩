2002年kôaⁿ--人, góa抱真大ê期待, 1 chōa路拚去台南參加第6屆台語文學營, kôaⁿ--人ê台南天氣真迷--人, 日頭公--á溫柔kah, hō͘ góa開始siàu念10年前tī成大讀冊ê日子.
營隊有5工, 頭á尾á扣掉lóng總有4工tah-tah, ta̍k工thàu早7點開始活動, 到暗時10點結束, 課程鬧熱kún-kún, 紹介台語文學ê發展──有台語小說, 詩, 散文, 歌謠, 布袋戲, 褒歌, gín-á歌, koh有新劇kap藝術歌曲.
5工ê研習內容真chheⁿ-chhau, hō͘在場ê學員目chiu展kah大大lúi, 食kah飽koh醉, 真正phong-phài. 飽醉以外, góan真giau疑是án-chóaⁿ tī讀冊過程, 學校ê教育m̄-bat kā góan教che? Góa生活tī台灣, góa讀--ê是文學院文學系, 是án-chóaⁿ góa對台語文學chiah生疏? 是góa han-bān無才tiāu, chiah會hō͘統治者sa leh gōng-gōng-se̍h, ma-se ma-se過30年.
A仁ê 1篇文章〈沿路chhiau-chhōe gín-á時〉, hō͘ góa體會tio̍h台語散文ê súi, 過去統治者講台語是粗俗, 無法tō͘寫--ê, lóng是ke-kui, hau-siâu, 無影無跡ê siáu話. Hō͘ góa感覺遺憾--ê, 是有1-kóa講師用華語講課, koh tòe leh kāng聲出氣, 講台語漢字chiah是字, 像英文ê台語羅馬字m̄是字, 正經是笑破人ê kha-chhng, chit種大漢沙文主義ê講法, soah hō͘ 1部份學員霧sà-sà, sa無cháng頭.
文學營結束是góa台語文學生涯ê開始. Góa去冊店, 圖書館chhōe台語文ê冊, 真無簡單hō͘ góa chhōe-tio̍h kúi本──台笠出版社出版, 學生台灣語文促進會編ê《台語chit條路──台文工作者訪談錄》, hō͘ góa認bat 1 tīn為台語文tiām-tiām奉獻ê英雄, góa感恩chē-chē為台語文phah拚ê sianpai, mā了解若無真深ê台灣心, 台灣情, chit條寂寞ê路是無法tō͘堅持--落-去--ê.
Góa gia̍h筆寫出góa ê第1篇台語文作品──〈Chhiau-chhōe a-pà ê形影〉, 表達góa對a-pà ê siàu念. Góa發現, 用母語chiah有法tō͘完完全全kā藏tī內心ê感情寫--出-來, góa唸hō͘ ka-tī聽1 piàn koh 1 piàn, ta̍k-kái lóng擋bē tiâu, 目屎liàn--落-來, 有時chūn koh放聲大哭, góa m̄敢用心唸hông聽, 驚大人大種koh哭siuⁿ pháiⁿ看.
Tú開始寫, siōng大ê問題是用字, tī學校無受過任何台語文教育, hit-chūn góa mā iáu未學過羅馬拼音, 寫kah li-li-lak-lak. 了後, góa上網chhōe各種資源, chit-má góa學會hiáu用「 HOTSYS台文系統」tī電腦phah字, 創作--a.
發現母語ê súi, 突破統治者ê騙局kap封鎖, góa發現ka-tī ê台灣意識 1點 1滴teh增加, góa開始關心kap注意chit-tè土地ê一切. Tī雲林大hàn ê góa, 頭1 pái發現故鄉ê人hiah-nī kó͘-chui, 故鄉ê人情hiah-nī súi, 故鄉ê田園一直tiām-tiām io飼--góa, 無論kiáⁿ孫是gâu iah不孝. Góa開始tī台灣chit-tè土地生thòaⁿ, 定根, m̄願kap『陳之藩』kāng款做『失根的蘭花』.『長江』,『黃河』,『松花江』,『龍的傳人』......chiah--ê tī課本讀--來, 無實際koh遙遠ê迷夢消退, góa重新認bat母親ê名叫「台灣」.
Kap土地結合了後, 看待台灣ê角度mā無kâng--a! Góa更加用心愛台灣, 看人thún踏母語, 看人lām-sám破壞環境, 看人kha̍p-bē-tio̍h就beh移民......lóng hō͘ góa心頭疼. Góa珍惜各項資源, ǹg望減輕對土地過度利用, góa siūⁿ-khì人對環境污染kap破壞. Lí kám知1粒電池nōa tī塗--nih會hō͘ 1平方公尺ê塗, 永遠失去利用價值? Koh會污染1 ê人一生lim ê水? 塑膠lok-á過度使用, 垃圾滿山kîⁿ......台灣是lán千秋萬世, 安身立命ê所在, lí kám會tàng忍受án-ni kā破壞?
Góa進1步發現, chē-chē生活tī台灣ê人, 對台灣ê歷史, 地理, 語言, 文化認bat lóng無深, 厚厚ê歷史lóng teh教lán中國發生ê tāi-chì,「國文課本」充滿對大中國ê思戀愛慕, 獨尊獨霸ê華語, kā chē-chē人洗腦洗kah對母語ê失落無要無緊, 無所不在ê控制力量封殺優雅, 高尚ê台語, hō͘ chē-chē人kioh-sī台語無法tō͘ chiâⁿ做教育語言, 學術語言, 科技語言......, tiâu-tî傳播台語粗俗ê成分, 電視節目台語chhiâng-chāi是小丑á ê笑khoe-tāi, 充滿輕視ê暗示, 加深講台語是無智識ê原罪感, tī「本土化」,「多元化」hoah kah hiah大聲ê今á日, lán ê母語koh無受tio̍h該有ê尊重, 語言若無平等, 講beh建立族群和諧ê國家根本是teh hām眠.
失語族群ê悲哀m̄是強勢族群會tàng了解--ê, 百外年前平埔族ê語言消失, chit-má原住民bē-hiáu講ka-tī母語--ê that-tó街, 客語, Hō-ló台語mā有斷層ê危機, 真chē少年輩無法tō͘用母語kap ka-tī ê頂1輩交談, 30歲以下ê少年pē母甚至無koh用母語教後1代, lán ê母語教育ná像老牛拖破車, beh死tōng-hàiⁿ慢慢á sô, 會tàng改變局勢ê民進黨精英, iáu-koh tòe蔣介石「講國語」ê誡命, 台語淪落做各黨選舉ê時, 政客騙票ê工具, che kám m̄是台灣人siōng大ê悲哀?
語言絕對m̄-tāⁿ是溝通ê工具niâ, 語言kap土地, 文化, 認同關係密切, 語言是統治階層控制被統治者, 殖民者對付被殖民者ê軟性武器, 過去日本統治台灣,「皇民化」運動, 要求台灣人改名換姓, 講日語, 真緊hō͘人bē記得ka-tī是siáng, 無jōa久就變做「大和順民」. 語言若kan-taⁿ是溝通ê工具, 國民政府就免強逼lán改講『國語』, 甚至連路名mā m̄放--過, 1895年, 1945年台灣會hiáu講日語, 華語ê人lóng無超過1%, 百外年來台語hō͘外來政權「污名化」,「方言化」, 到taⁿ koh teh騙人講台語無法tō͘寫, hō͘ chē-chē人m̄-bat「白話字」ê歷史, m̄知18 ê羅馬字母就會tàng寫Hō-ló台文.
羅馬字是世界通用ê文字, 有標音kap文字ê功能, 會tàng標原住民語, 客語, Hō-ló台語, 連tī海外ê華文教育,『ㄅㄆㄇ』mā輸hō͘羅馬拼音,『ㄅㄆㄇ』對「本土化」「國際化」「資訊化」無任何幫chān, 實在無法tō͘解說, 是án-chóaⁿ m̄ kā全世界kan-taⁿ台灣有teh用ê『ㄅㄆㄇ』廢掉? 唯一ê理由是, 有人驚失去原本語言ê優勢, 對某1種chheⁿ-hūn mi̍h-á會驚惶.
語言反應政治現象, 語言問題ài用政治方式來解決, gín-á bē-hiáu講母語m̄是gín-á m̄-tio̍h, pē母有1部份責任, 政府有siōng大ê責任, lán有權要求政府加強lán ê母語正式教育, m̄是tī小學教1~2點鐘ná teh扮仙niā-tiāⁿ. 21世紀文明進步kah知iáⁿ保護瀕臨絕種ê動物, 是án-chóaⁿ m̄救kiōng beh死--去ê母語?
2000年3月18 A扁--á當選總統, 台灣人kám chiaⁿ實出頭天--a? 有jōa chē人iáu-koh是母語文盲? Bē-hiáu聽, bē-hiáu講, bē-hiáu寫ka-tī ê母語? Góa得tio̍h「母語貧血症」, tī華語媒體ê天下, m̄知tang時chiah好會lī? 華語ê創作hō͘ góa chhōe無ka-tī ê歸宿, 愈寫愈空虛, 台語叫醒góa創作ê靈魂, 原來深愛文學ê心, 一直存在, 一直無變.
期待chē-chē人覺醒, 了解母語對lán ê重要, chò-hóe衝出封鎖線, 建立以台灣做主體ê民主國家.
