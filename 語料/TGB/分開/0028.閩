呼籲獨派ài bē記kap tèⁿ-chheⁿ
朋友前日á kā góa講, chiâⁿ做1 ê獨派, 2012年總統選舉i無法tō͘ kā票tǹg hō͘蔡英文, 因為蔡英文講「統一ē-sái是選擇」, koh有i提議ê「大聯合政府」; 統一若ē-sái是選擇, án-ne lán tǹg hō͘國民黨tō好--a ā, chhòng-siáⁿ tio̍h tǹg hō͘民進黨? 若大聯合政府che講法ē通. 應該ē kéng宋楚瑜做行政院長, án-ne tǹg宋--ê tō好--a, chhòng-siáⁿ tio̍h tǹg hō͘蔡英文? Góan朋友m̄-chiah真痛苦, 想beh tǹg廢票. Góa kā i講, 照góa ê話去思考, tō ē-tàng真快樂去tǹg hō͘蔡英文.
Bē記--tit! 真重要, ài bē記--tit! Bē記tit第1 pái聽tio̍h陳智雄為台灣獨立phah-piàⁿ, hông chhèng殺chìn前iáu大聲hoah「台灣獨立」, 心肝內phī-phok跳hit款感動.
Bē記--tit, bē記tit ka-tī bat chiù-chōa beh為台灣盡ka-tī ê khùi力, 建立有尊嚴ê台灣共和國來phah-piàⁿ.
Bē記--tit, bē記tit看tio̍h鄭南榕tī講台頂大聲講出「góa是鄭南榕, góa主張台灣獨立」ê時, 心內熱phut-phut ê衝動.
Bē記--tit, bē記tit為tio̍h台獨tī街頭lòng來lòng去, hō͘警察走jio̍k phùn水, 事件過後koh hō͘民進黨譴責做暴力份子hit段過去.
Bē記--tit, bē記tit做1 ê台灣人hông看soe-siâu到siáⁿ-mih程度.
Siōng尾--á, ài tèⁿ-chheⁿ, ké-iáⁿ講lán已經是1 ê獨立自主, 民主自由ê國家.
Ài tèⁿ-chheⁿ, 講chhēng綠色衫--ê lóng是lán ê同志.
Ài tèⁿ-chheⁿ, 萬一正經hō͘宋楚瑜坐tio̍h行政院長ê位, ài ké-iáⁿ講i bat kap lán chò-hóe為tio̍h台灣獨立phah-piàⁿ--過.
照án-ne來, 一直bē記--tit, 一直tèⁿ-chheⁿ, lán tō ē-sái快快樂樂去kā票tǹg hō͘蔡英文--loh.
