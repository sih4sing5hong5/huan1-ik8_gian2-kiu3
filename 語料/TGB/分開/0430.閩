2007年7月11~13,「軍中人權促進會」黃媽媽接受韓國「軍隊可疑死亡委員會」(Presidential Commission on Suspicious Deathes in the Military, PCSDM) kap「國民苦衷處理委員會」(The Ombudsman of Korea) ê邀請, 去Seoul演講「台灣ê軍中人權kap做兵時死亡ê妥當ê處理」. Góa mā tòe leh去.
Chhím到位, 發現in ê都市景緻kap台灣差無jōa chē, cheng-chha--ê是空間無hiah ak-chak, 車mā無hiah chē. 是講市中心ê街á路ká-ná無siáⁿ看tio̍h pùn-sò桶. 韓國chit-má積極teh sak去漢化ê關係, khanpang, 路標lóng全韓國字, 無漢字, mā hán leh看tio̍h羅馬字.
「軍隊可疑死亡委員會」是韓國2006年chiah成立ê直屬總統ê調查單位, 期限kan-taⁿ 3冬, àn-sǹg 2008年結束, m̄-koh有可能ē修法延長委員會ê期限. 有適用ê特別法. 主要是teh調查10~20冬前一直到2005年12--月, 軍隊內底不明死亡ê案件. 委員會有90外人ê規模, 組織成員30%是軍, 警, 檢3 ê單位派來支援行政業務, 70%是民間人士組成, 有社團kap家屬代表. 委員lóng是長期參與民主運動ê sianpai.
「國民苦衷處理委員會」有13冬ê歷史--a, 本底是國務院ê單位, 2000年11月30升級直屬總統. 有政治, 經濟, 社會, 文化, 教育, 軍事……各方面ê部門負責處理人民ê申訴案件, 有300外人ê規模. 本底無軍事部門, 是2006年立法修改了後chiah設--ê. 軍事部門有20外人, 業務有: 軍隊問題, 兵役問題, 忠烈祠(類似)管理, 軍事設施糾紛. 調查人員ê比例, 現役軍人:民間社會團體:政府公務員是1:1:1. PCSDM明年結束了後, i ê業務ē sóa來chit-ê委員會.
1980~1988年全斗煥軍事獨裁時代, 政治迫害kap不明死亡ê問題不止á嚴重. Tō án-ne, 韓國iáu-koh有「國家人權委員會」(The National Human Rights Commission of Korea),「可疑死亡真相委員會」(The Presidential Truth Commission on Suspicious Deaths) kap「正義kap司法委員會」(The Justice Jurisdiction Committee)……chiah-ê.
Chit-chōa去, 看--tio̍h ê韓國家屬團體tō有4 ê:「調查軍警可疑死亡kap杜絕暴力家屬協議會」(軍家協, 1999~2000年成立);「軍警可疑死亡真相調查遺屬協議會」(軍警協, 2004~2005年成立);「軍死傷者遺屬聯合會」(軍死協, 2004年成立);「軍警可疑死亡名譽恢復家屬協議會」(軍名協, 2007年成立). Tī台灣, 軍中死傷案件khah chē是老母出面. M̄-koh tī韓國, 老pē參與ê比例不止á kôan, 參加chit-pái kap黃媽媽座談ê老pē超過1半人.
顛倒是韓國chiah-ê軍中人權團體一直想無台灣是án-chóaⁿ除去軍中人權促進會, 無別ê民間團體teh chhui-sak軍中人權, mā直直問講是án-chóaⁿ軍中人權促進會無siáⁿ家屬留落來chò-hóe phah-piàⁿ.
Chit-pái PCSDM邀請黃媽媽去演講, 主要想beh增加kap台灣軍中人權促進會ê交流, mā借黃媽媽ê經驗, hō͘韓國家屬ē-tàng ùi gín-á死--去ê暗影行--出-來, tàu-tīn chhui-sak制度改革. M̄-koh in mā kài煩惱chit-piàn演講ē無法tō͘順利進行, 驚黃媽媽ê身份顛倒ē刺激韓國家屬ê情緒giâ--起-來. 頂pái in辦研討會, 1 ê國防大學ê學生發表研究論文, hiah-ê家屬聽chi̍t-ē bē做--得teh抗議, 研討會choaⁿ-á無才tiāu koh繼續進行.
Ka-chài chit-chōa黃媽媽ê演講不止á成功, chit 3工kap in koh有chiok密切ê經驗交流, 黃媽媽kap韓國家屬互相安慰, siau-tháu情緒ê場面mā hō͘ góa印象chiok深. 座談ê時, 有1 ê媽媽一直chhit目屎, 座談soah, 黃媽媽主動行過去kā lám--leh, chit-ê媽媽sûi放聲khàu--出-來. 邊--á ê家屬kā黃媽媽講, i kan-taⁿ kap in hāu-seⁿ 2 ê人sio-óa靠, m̄-koh in hāu-seⁿ soah tī 2冬前做兵死--去, 到taⁿ iáu死因不明.
Góa tī韓國家屬ê身軀頂看tio̍h in團結ê力量kap踏chiok ngē ê立場. M̄-tāⁿ成立chiah chē團體, kiàn-pái活動koh lóng thang動員300~600 ê家屬. Sōng大ê刺激是有ê家屬iáu-bōe討tio̍h真相chìn前, 甘願kā gín-á ê死體冰tī冷凍庫mā bòai tâi. Chit-má有21 ê死體iáu-bōe tâi, siōng久--ê已經冰7~8冬--a.
M̄-chiah委員會一直kā góan強調, chit-kóa委員會lóng是家屬長期抗爭, 形成chiok大ê社會壓力, 用家屬ê目屎換--來-ê.
韓國ê家屬團體對chit-má ê政府iáu是無信任, tō chún是PCSDM, 家屬mā是一直批判. Kiám-chhái是án-ne, 韓國軍中人權運動ê進展, hō͘黃媽媽chiok感慨講, 雖bóng in ê起步phēng台灣khah òaⁿ, m̄-koh soah sak kah chiok緊.
演講soah, chia̍h飯phò-tāu時間, 講tio̍h韓國人chiok猛ê民族性kap反抗力, in sûi反應講che是當然--ê, bē-su是天地生成--ê. 台灣反抗ê湧tī時chiah ē koh phah--起-來?
黃媽媽2001年去演講ê時chūn熟sāi ê kúi-ê朋友, 約黃媽媽chia̍h飽暗見面開講, oan-na有安排翻譯. 其中1 ê少年家, tī舊年為tio̍h宗教因素bòai做兵, choaⁿ-á hông lia̍h去關, koh絕食抗爭28工. Góa問chit-ê少年--ê講, tī韓國關--出-來了後tōē-sái免做兵, án-ne kám ē kài chē人choaⁿ-á pàng hō͘關? I講無hiah好khang, 關tī內底ē hông phah kah chiok悽慘--ê.
Chit-ê少年家有參與chē-chē社運hām NGO團體. 韓國社運團體ê經費來源, 雖bóng oan-na有kā政府請計畫, m̄-koh大部份iáu是靠支持者寄付.
In安排--ê chit-ê翻譯, ka-tī紹介講i是山東á, 續--落i koh講是台灣tòa 10外冬了後chiah搬去韓國, m̄-koh the̍h--ê是中華民國ê護照. Chiâⁿ怪奇, i到taⁿ kan-taⁿ tòa過台灣kap韓國, nah ē koh堅持ka-tī是山東á? Góa問i講nah ē無愛入韓國籍, i應講in老pē bòai hō͘ i入. Koh, i聽tio̍h góa kap黃媽媽lóng講台語, choaⁿ-á kā góan講in姐姐嫁hō͘台灣人, 所以i mā lio̍h-á ē-hiáu台灣話. Tī台灣tòa kui世人, soah kap台灣切kah chiah清楚, 實在chiâⁿ悲哀.
內底有1 ê韓國記者ē-hiáu chi̍t-sut-sut-á中國話, 講tio̍h台灣ê狀況, góa順勢kā in解說台灣kap中華民國ê關係hām台獨運動. Chit-ê山東á翻譯sûi kap góa la-le講民進黨kap國民黨kāng款nōa有--ê無--ê, 無sûi beh替góa翻譯. 一直到hit-ê記者要求i翻, i chiah無意無意叫góa koh講1 pái.
開講soah時間mā chiok òaⁿ--a. Chit 3工ê行程不止á ân, 無時間出去se̍h, ka-chài hit-ê少年家chiâⁿ熱情講beh chhōa góan看清溪川kap東大門市場. 散步ê時, góa問hit-ê山東á翻譯, 韓國社會iah是環保團體對清溪川ê整治kám有批判ê聲音. I應講無, 韓國mā無環保團體, ta̍k-ê對che lóng chiok肯定--ê, 特別是對經濟有chiok大ê幫贊.
過tńg工去機場ê路--nih, kāng款ê問題góan koh問PCSDM ê承辦者, i講當然韓國ê環保團體有提出chiok chē批判. 主要是hit時chūn ê整治同時有考古工程teh進行, m̄-koh hit-ê市長趕beh tī任內完成, kan-taⁿ khai 2冬外ê時間tō做好--a, m̄知有jōa chē古蹟文物iáu tâi tī thô͘-kha iah是án-ne破壞--去. 另外, 整治了ê清溪川變做人工河, m̄-tāⁿ ài khai chiok chē資源kap khùi力維護, mā破壞環境生態. 台灣ta̍k sì-kè lóng是ài o̍h清溪川經驗ê聲, m̄-koh韓國環保團體批判ê聲m̄知有聽--tio̍h-無?
韓國已經ùi獨裁政權成功轉型到民主時代, 韓國政府kap人民mā積極teh sak歷史清算kap價值重建.
台灣iáu-bōe形成正常ê社會, 追求正義mā iáu-bōe是普遍ê價值. 歷史, 真相, 正義lóng ē-sái pàng水流, m̄敢清算過去, m̄敢追究責任. 民進黨執政了後, m̄-tāⁿ無才tiāu清算國民黨, koh copy延續國民黨ê統治文化, ǹg體制妥協, 反背台灣人民ê期待. 表面看--來, 台灣已經是開放民主ê社會, m̄-koh實際上, 社會控制顛倒jú sok jú ân, ta̍uh-ta̍uh teh形成Fascism言論ê氣氛.
韓國社運團體kap政府ê關係, 立場thiah真明, 踏chiok ngē, in形成ê社會壓力一直迫韓國政府進行清算kap改革. 台灣ê社運團體soah ká-ná變做teh替政府hām人民khan-kau-á, bē-su是下級政策執行單位.
Tī台灣, 轉型正義hoah kah pìn-piàng叫, lán欣羨人有hiah-ê真相調查委員會ê時, kám m̄是tio̍h koh khah勉勵ka-tī繼續ǹg轉型來phah-piàⁿ?
