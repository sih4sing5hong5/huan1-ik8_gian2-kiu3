駛計程á ê永--á / Pasuya
A祖‧A公(2) / 鄭玉鳳
無立場ê立場 / Voya Lâu
A母ê心聲 / Ngá-kî
二二八kap góa / Gî-chēng
駛計程á ê永--á
「Án-ne kám有公平?」永--á hiông-hiông大大聲hoah--出-來.
Tī龍山寺廟埕, 永--á kap 1-tīn人teh辯, chiah-ê人平常時都tiāⁿ tī chia開講phò-tāu, 真chē是有路無厝ê羅漢kha-á, in是青旗á ê死忠票.「Lán 1991就獨立--a, 無, 是teh講siáⁿ siáu話? 96年?是koh叫lán ài tǹg hō͘--in台灣chiah會獨立? 話lóng據在in teh講--ê?」永--á有嘴講kah無nōa, kiōng-kiōng beh起phùi面.
永--á teh駛計程á, kap 2~3冬前比--起-來, 平平走10點鐘, thàn--ê soah減千外kho͘,「政黨輪替」了後, 「在野黨」一直用「經濟變bái」teh攻擊hōaⁿ政權ê台灣黨, 雖bóng對台灣黨愈來愈chhè心, m̄-koh i無án-ne就肯定hiah-ê「在野黨」.
「自有投票權開始, góa lóng bē-giàn tǹg hō͘顧面桶--ê!」細hàn不時都聽sī大teh chhoh顧面桶--ê, 做兵hit 3冬, koh hō͘ hiah-ê老芋á蹧躂, 「顧面桶--ê kā lán台灣人sńg-tn̄g gah án-ne, 無kā péng nah算是人!」
