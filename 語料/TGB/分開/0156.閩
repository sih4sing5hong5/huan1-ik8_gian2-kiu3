新竹科學工業園區徵才ê真相
3月13新竹科學工業園區管理局kap新竹科學工業園區同業公會, 聯合主辦1場講是應徵人數siōng chē ê現場徵才, 已經tī當工結束, 媒體sio-cheⁿ報導應徵人數達到20,000人以上, 徵才場商lóng-chóng pàng出4,700 ê工作機會, 行政院院長吳敦義koh親身來參加, kui場ê氣氛bē-su就業市場teh回升--a.
Siōng尾--á ê成果是實際在場ê求職者有6,500 ê人, 當場錄取1,506 ê. 求職者內底少年人khah chē, 25歲以下佔27%, 26-35歲佔61%; cha-po͘佔67%; 大學學歷--ê佔62% siōng chē, 高中職以下佔16%. 行政院吳院長當場膨風講「今年失業率降到5%」.
新竹科學園區管理局kap園區同業公會共同主辦ê現場徵才活動, 表面上充滿希望, m̄-koh實際是m̄是有影hiah-nī好khang, 一般認為內幕無hiah單純.
Tāi-seng, 人質疑--ê是, 主辦單位新竹科學工業園區管理局內部資料指出, hit工現場徵才ê人數差不多是6,500 ê人, 有送履歷表--ê大約á是11,500 ê人次, 表示每1 ê求職者差不多是送履歷表hō͘ 2間場商, 實際是1.769間, iáu-bōe滿2間. 中國國民黨政府無實際koh kan-taⁿ看重表面效果ê手路, tō是要求媒體ài配合演出, 所以tī活動iáu-bōe結束chìn前, tō有媒體急leh展功勞, phah出20,000外人去求職ê新聞, soah tú好替中國國民黨做反宣傳, hō͘本底beh製造就業市場大好ê假象破功, 顛倒顯示出竟然有hiah-nī chē失業者ê反面效果.
Ùi園區管理局ê資料分析指出, 求職者大學學歷--ê佔62%, 高中(包括以下)佔16%, che tú-tú顯示出台灣社會怪奇ê現象, 學歷jú kôan失業率tō jú kôan, 表示100 ê失業者內底tō有62 ê是大學生, 所以chit-má ê大學生m̄-nā無法度照ka-tī ê意願chhōe tio̍h頭路, 甚至tio̍h降kē標準chiah有thang得tio̍h工作機會, tī chit款ê環境--nih, 高中職以下ê求職者ē-tàng chhōe tio̍h siáⁿ-mih款頭路?
園區管理局ê資料分析koh指出, 25歲以下ê求職者佔27%, 26-35歲佔61%, che tō表示40歲到65歲ê中年人佔12%, tú-tú顯示出台灣老人政策ê不足, chit ê數字kám m̄是teh kā lán講, 40歲以上ê中年人有12% tng teh失業?
根據某1 ê電子媒體報導, 有求職者teh怨嘆講, hit工參與徵才ê傳統產業ká-ná是sńg假--ê, 因為kan-taⁿ收履歷soah無beh面試, 有求職者質疑:「是án-chóaⁿ tī科學園區辦現場徵才, nah ē出現傳統產業?」實在hō͘人想lóng無, m̄知是m̄是中國國民黨要求in來tàu-lāu-jia̍t--ê? Iah是園區內底ê廠商根本tō無夠額, tio̍h chhōe外口ê業者來tàu, 無魚蝦mā好?
另外ài the̍h出來講--ê是,「pàng出4,700 ê工作機會soah kan-taⁿ錄取1,506 ê人」, 錄取比例kan-taⁿ佔1/3, 是án-chóaⁿ? Kám講2/3 ê場商決策人員時間siuⁿ chē, ǹg望koh做第2 pái面試? Iah是決策人員根本tō無在場, iah是che 2/3 ê工作機會是無存在--ê?
無人ē chia̍h飽無tāi-chì做beh破壞台灣社會關係, iah是質疑中國國民黨政府, 問題是中國國民黨政府ê作為, 總--是有hiah chē問題hō͘人質疑, chìn前有2009年ê桃園巨蛋徵才, kap前chi̍t-chām-á ê高雄義大世界徵才, koh有chit-pái ê新竹科學園區徵才, 有太chē beh kâng á beh kâng ê問題受tio̍h質疑, 莫怪外界ē質疑中國國民黨執政ê無能ah!
