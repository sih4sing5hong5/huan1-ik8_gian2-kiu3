Estonia thiah銅像
對台灣人來講, 蔣臭頭á ê銅像beh thiah iah m̄ thiah, beh sóa iah m̄-sóa, 台灣政府有顧慮, 台灣人mā無要無緊, 因為對經濟成長bē有影響, 所以無jōa大ê意義. M̄-koh tī Baltic Sea ê Estonia, in beh thiah/sóa銅像soah ē引起暴動, koh引起Russia嚴重抗議講beh kap in斷交. 獨立ê Estonia政府知iáⁿ阻力真大, m̄-koh iáu是照進度kā銅像thiah掉sóa走. Estonia政府做ē到, 台灣政府kám做bē到?
2007年4月26 eng暗, tī Estonia ê首都市中心Tallinn, tng beh搬sóa 1座銅像記念碑, 記念碑頂kôan khiā 1 ê穿軍服ê蘇聯兵á, che是蘇聯tī 1947年為tio̍h記念二次大戰tī Estonia kap德國Nazi sio戰戰死ê蘇聯兵á ê記念碑, 記念碑ē-kha有tâi 14 ê戰死ê兵á ê死體. Estonia政府認為/借口chit-ê銅像對國內人民hām俄僑雙pêng ê愛國主義者siuⁿ敏感, gâu引起衝突, choaⁿ-á宣佈beh kā銅像sóa去khah bē hiah敏感ê所在. 對Estonia人來講, chit-ê銅像是「蘇聯佔領Estonia ê具體記錄」, 應該thiah掉; m̄-koh對Estonia國內ê Russia人來講, 顛倒是「記念蘇聯兵á勇敢對抗Nazi」, tio̍h大力維護.
Estonia國內ê Russia人chiūⁿ街頭示威, 遊行ê人有ê gia̍h Russia國旗. Thiah銅像有動員chē-chē警察強勢保護, 千外ê抗議民眾開始kap警方衝突, 警察tàn gasuh koh chōaⁿ水beh kā群眾趕走, sì散ê群眾sì-kè lòng店á siau-tháu怨khùi, 造chiâⁿ 1 ê人死--去, 40外ê人受傷. In認為Estonia政府teh bú Nazi主義. Russia政府mā嚴重抗議, 認為Estonia政府teh sńg-tn̄g in ê英雄, beh嚴正來制裁Estonia.
Estonia經過蘇聯beh óa半世紀ê統治, 工業移民去Estonia國內ê Russia人, 到taⁿ已經超過Estonia總人口130萬人ê 1/4, chiah-ê移民主要iáu是講Russia話. Tī Estonia, 移民ài通過Estonia語ê檢定chiah ē-sái the̍h tio̍h公民權, ah Russia移民iáu有1/10 ê人iáu-bōe the̍h--tio̍h.
Estonia國內ê Russia人, 是m̄是hō͘ lán想tio̍h台灣ê chi̍t-kóa人? Estonia是主權獨立ê國家, i ē-sái加入國際組織, ē-sái kap hit-kóa心ǹg祖國ê Russia移民hām Russia大聲. Lán行動tō是為tio̍h beh獨立!
