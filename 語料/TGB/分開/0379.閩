Mài koh騙ka-tī
2008年chiaⁿ月12, hit暝有不止á chē台灣人ut-chut失眠, 民進黨tī立委選舉輸kah thǹg褲. 有人講, che是台灣人用選票教示民進黨, soah無人講che是台灣人7月半鴨á, ka-tī做得來--ê.
Mā有人講, 是新的選舉制度害--ê. 民進黨chit-pái the̍h--tio̍h ê選票kám有khah chió? 中國國民黨the̍h--ê kám有khah chē? 選舉制度ùi日本式改做德國式, 運動界tō pun ē tio̍h席位? 運動tō ē大進展? Tō ē有改變世界ê khùi力?
其實mài講了解chit-ê新制度, 若beh sió-khóa khah實在來面對現實, 去感受實際ê社會氣氛, tō真清楚台派已經無khùi力呼召群眾ê熱情--a. 新ê選舉制度kan-taⁿ是tú好kā chit-ê事實突顯--出-來niâ.
Chit-ê結果koh證明1 pái, 台灣人選舉選贏mā無khah-cho̍ah. 20冬--a, 台灣社會iáu hō͘中國國民黨la̍k-ân-ân, 民進黨執政8冬, 國民黨ê統治基礎kap 60冬來體制形成ê社會結構iû-gôan無chùn-būn--tio̍h. 台灣人反國民黨運動pháng hiah久--a, 中國國民黨nah ē iáu是hiah大尾? 運動kám免徹底來總結kap反省?
Bē-chió人chit-chūn chiok煩惱3--月總統選舉國民黨若koh贏, 台灣ē hō͘ in賣hō͘中國. M̄-koh準民進黨選贏, 台灣人tō出頭天--a? 謝長廷若當選, lán面對ê問題tō lóng解決--a? 不義ê中華民國體制tō消失--a? 國民黨若koh贏beh án-chóaⁿ? 騙siáu--ê, in若敢亂bú, kám講台灣人tō tiām-tiām忍受? Lán kám bē-tàng koh tńg來去行街頭? In若正經敢賣台灣, lán kám tō乖乖á坐tiàm厝內, 看中國解放軍開入來台灣?
Beh獨立, beh尊嚴, beh出頭天, tio̍h-ài付出代價, 特別是流血kap性命ê代價. Nńg-chiáⁿ koh khiáu過頭ê台灣人, soah總--是想講ē-sái免付出siuⁿ chē代價, tō ē-tàng得tio̍h ka-tī beh ài--ê, 支持李登輝iah是投資民進黨, tāi-chì tō kap ka-tī無關係--a, chiah ē sa「寧靜革命」「選舉建國」chit款違背「世界標準」ê笑khoe來騙ka-tī.
Góan chit-iân ê少年人, 準備ài承擔chit-ê社會ê責任--a, 目chiu om--leh, 耳khang that--leh, 問題tō ē自動解決? 準lán閃ē去, 準lán有châi-tiāu繼續做快樂ê豬, lán ê gín-á, lán ê孫á in beh án-chóaⁿ? In tō有法tō͘免koh活tī sûi人顧性命ê社會? 若án-ne, 後pái lán beh án-chóaⁿ kā lán ê kiáⁿ孫講siáⁿ-mih是tio̍h, siáⁿ-mih是m̄-tio̍h?
Lán到底想beh活tiàm siáⁿ-mih款ê世界? Lán ê是非標準tī toh? Lán beh用siáⁿ-mih代價來換1 ê公平ê體制, 有尊嚴ê社會?
