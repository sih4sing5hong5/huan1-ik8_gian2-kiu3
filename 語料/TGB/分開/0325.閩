8月30大遊行ê熱情已經消退, 真chē人iáu沉迷tī有30萬人參與ê場面, 民進黨mā因為ka-tī做ê民調有提升teh偷笑, soah無注意tio̍h實際ê問題. M̄-koh中國國民黨已經看--出-來-a, 後pái ê大型抗議活動, tio̍h-ài koh-khah嚴肅來規劃, 若無, 一定會lak入去國民黨設ê陷阱.
8/30 kap過去大型抗議遊行活動sio比phēng, 表面看--來ná像無siáⁿ差別. 實際上, 過去有抗爭經驗ê社運工作者tō講, 8/30 chit場大型抗議活動ê訴求主題根本tō m̄-tio̍h, 甚至ē hō͘人感覺kui場散phún-phún, chi̍t-sut-á紀律to無.
過去ê街頭運動總ē有維護秩序ê糾察隊. M̄-koh 8/30 soah無, m̄-nā主辦單位台灣社無安排糾察隊, tō連靠社運khiā起ê民進黨soah mā無安排, 難免hō͘人ē質疑內底ê利益牽bán, tō ná像選舉, 票無一定ài tǹg hō͘買票ê候選人, 票若無tǹg hō͘對手, iah tǹg廢票, 甚至mài去tǹg票, 買票錢kāng款入lak袋á, che是政治界公開ê秘密, ta̍k-ê bòai講破niâ.
Tāi先來看活動ê主題「顧腹肚‧要陽光‧護主權」, 實在hō͘人sa無teh講siáⁿ.「顧腹肚」原則上是無m̄-tio̍h, m̄-koh「要陽光」tō ke真假, 雖bóng目前國民黨全面執政, 問題是hiah-ê ài接受全民檢驗ê民進黨公職, 生活kám有khah pháiⁿ過? 薪水kám有kiu水? Lóng無! 若án-ne in出--來beh chhòng siáⁿ? Kám m̄是beh收割8/30 ê成果, thang hō͘ in繼續tī國民黨體制內底, kap國民黨有hoah價ê空間, 繼續享受既有ê利益!
Koh-khah hàm--ê是「護主權」, 8/30 ê 30萬群眾到底teh護siáng ê主權? 可能是因為30萬群眾ê熱情hō͘ ta̍k-ê bē記--得, chit-má ê台灣到底是siáng ê天? Siáng ê地? 統治者到底是siáng? 想清楚了後, 對國民黨政府ê內政部, ē發函要求主辦單位台灣社說明kám有違法舉辦抗議活動, koh馬--先-生敢無hiuh民意, ngē kā 30萬人講做是5萬人ê原因, mā tō m̄免講siuⁿ明--a, 因為lóng是ka-tī人mah!
Ta̍k-ê若iáu ē記--得, tī國民黨iáu-bōe hō͘民進黨政黨輪替chìn前, kiàn-pái大型抗議活動, tī隊伍頭前, 總ē有20~30 ê台灣基督教城鄉宣教協會(URM)訓練--出-來ê糾察隊員(學員), m̄驚ē hō͘鎮暴警察kòng, m̄驚ē hō͘鎮暴車chōaⁿ水ê危險, chhōa領抗爭群眾ǹg前行, 隊伍2 pêng mā有其他糾察隊員維持秩序, 預防有人介入, kā民眾非理性ê情緒lā--起-來, 造chiâⁿ隊伍亂--去, 付出重大ê社會成本. 1989年9月初8台北街頭ê公投大遊行, 台灣抗爭史第1粒汽油彈, ùi國民黨chit-má ê中央黨部樓頂khian--落-來, m̄-koh URM學員kā場面維持tiâu--leh, chiah無發生tāi-chì; 台建組織ê戰車beh lòng警察ê時, mā是URM學員piàⁿ性命kā戰車ngē擋--落-來, URM展現--出-來ê紀律kap勇氣chiah是國民黨驚--ê, 因為有URM tī--leh, 根本tō無khang-phāng hō͘國民黨利用.
講到chia, soah hō͘人感嘆主辦單位chiâⁿ無負責任, 主辦單位既然kā群眾動員--出-來, tō有責任ài kā群眾平安送倒tńg--去, m̄-koh hit工lán無看tio̍h任何安全維護ê機制, 事實上che tú好看出民進黨事後妥協處理, chiah koh來收割成果ê習性. Ta̍k-ê ē-sái回想--1-ē, 過去抗爭ê時是siáng叫群眾ǹg頭前衝--ê? 出tāi-chì了後sûi協調, 最後koh無堅守群眾ê權益來kap國民黨達成協議, 致使群眾受傷害--ê到底koh是siáng? URM tō是為tio̍h防止chit款狀況chiah組成--ê!
M̄-koh URM chit-má tī toh? 雖bóng有熱心ê URM學員tng teh sì-kè聯絡過去chiah-ê同志, 成果soah真有限, che到底是siáⁿ-mih原因, ta̍k-ê免講mā知, kám m̄是? 8/30 hit工遊行隊伍「台灣民族主義獨立行動聯盟」無受tio̍h重視, kap che mā加減有關係, kám m̄是? 因為hiah-ê頭人根本tō無想beh起造真正ê台灣國, 因為建國了後ê權力重分配, 絕對ē有koh-khah優秀ê人bùn--出-來, án-ne顛倒ē影響tio̍h in chiah-ê頭人ê利益!
