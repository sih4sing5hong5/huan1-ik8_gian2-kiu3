落雨天@Chun-hong
雨落kah chiok大--ê. Pin-pin-pōng-pōng ê聲, ká-ná beh kā雨傘phah thàng--過, lio̍h-lio̍h-á phī-phī-chhoah ê身軀, hō͘雨珠騎強風lòng--tio̍h, m̄-tāⁿ是身軀, 連心mā變kah激動--起-來.
若是tī Pó-táu (彰化北斗), góa一定chiok歡喜--ê, ná tiô會ná唱歌, kā滴落塗kha彈--起-來ê水花, 當作是滿山ê野花, kā tâm溼ê風當作是上清涼ê風, ah góa是tī花欉chhit-thô採蜜上快樂ê蝶á.
只是, góa chín tiàm tī台北, 無花, 無草, 無日頭, 無感情, kāng款ê風, kāng款ê雨, kāng款ê人, 加1-kóa-á鄉愁, 變無kāng款ê心情.
