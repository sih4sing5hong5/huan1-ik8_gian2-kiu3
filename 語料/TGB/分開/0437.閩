庄kha gín-á ê生活
前 chi̍t-chām-á teh 無閒 khau 草, Ilian chiàng mā 落田 tàu-lāu-jia̍t, m̄-chiah 有 chit 張相片. 是講普遍時 á i 嫌 ē hō͘ báng 蟲 kā, chiah 無愛落田 leh. Ah 若 Tài chiàng 最近 ê 新齣頭, tō 是日時趕鴨 á 鵝 á lo̍h 去圳溝 sńg 水, 聽講 chit-kóa gōng 鵝 á piān-nā 聽 tio̍h i ê 聲, tō ē 特別有反應!
頂月日 Bí-hông khioh tio̍h 1 隻 chhím 出世無 jōa 久 ê niau-á-kiáⁿ, kiám-chhái 是 tī 落雨天 hō͘ niau 母 pàng-sat--ê. In 母 á-kiáⁿ 3 ê 人決定 beh chhī chit-chiah niau-á-kiáⁿ, koh chhōa i 去 niau 病院檢查. Tī 路--nih Ilian chiàng 問講:「Niau-á ê 醫生是貓 iah 是人--a?」Bí-hông 聽 chi̍t-ē choaⁿ-á 笑--出-來, mā 感覺不止 á 幸福, koh án-chóaⁿ 講, tī chit 款時代 án-ne ê gín-ná chiâⁿ 罕 tit 有--a! Koh khah 罕--ê 是, góan ê niau 醫生 lō͘ 尾聽 tio̍h chit-ê 笑 khoe 了後, sûi 認真應講:「Ah! 失禮, góa sûi 來去變身.」
Ilian chiàng tàu khioh草
Tài chiàng tàu趕鴨
