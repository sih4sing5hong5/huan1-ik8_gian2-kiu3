Giâ香tòe拜
4冬前總統選舉ê時, 有聽人講「投票率jú kôan, 國民黨ē贏jú chē票」; 今年年初投票日, 真chē人講「天氣chiah好, 國民黨ê票ē jú chē」. M̄-koh tī 2008年chìn前, siōng chia̍p聽--tio̍h-ê soah是「投票率jú kôan, 民進黨票ē the̍h jú chē」. 人講lán tòe leh講, chiah-ê話講出chhùi chìn前, 有jōa chē正經ē先想看án-ne講有影iah無影?
Tō像kā支持ê政客講kah ē飛天ē鑽地, phìⁿ-siùⁿ--ê tō講kah jōa bái tú jōa bái, chiah-ê認定大部份是tùi電視政論節目聽--來, lán無先判斷講ē信iah bē信--tit, tō sa leh講, sa leh信, jú講jú有影, 前後講法sio衝突mā無tì覺--tio̍h, tō ká-ná giâ香tòe拜kāng款. 像khah早kek『十一寇』tng teh jia̍t ê時, chiâⁿ chē人tòe電台主持人teh phìⁿ-siùⁿ hiah-ê政客, kioh是ka-tī是teh維護台灣立場, soah m̄知講he是政客權力鬥爭ê手路, phìⁿ-siùⁿ ê理由有--ê是無影無隻, 有--ê koh soah顛倒teh否定運動ê kha-jiah.
Tī chit pái選舉ê過程, oan-na有chiok chē時行ê講法, 像馬英九若tiâu, che tō是台灣siōng尾1 pái選總統; 若蔡英文tiâu, 馬政府tiāⁿ-tio̍h無beh交出政權; koh像講對選舉議題選擇性ê講法, 有--ê是選舉陣營ê政治操作, 有--ê是電視政論節目ê chhùi水, lán聽ē入耳, tō tòe in kā hiah-ê話講出chhùi chìn前, lán kám正經想過有合理--無? 有可能--無? Án-ne講kám有影?
選舉後,「國民黨做票」ê風聲chi̍t-sì-kè teh thòaⁿ, che oan-na有khang無sún, 是人講tòe leh講niâ. 「做票論」是先kā「蔡英文應該當選」chit ê前提cha̍h chìn前, chiah chhōe「證據」來證明. 頭殼若有夠清醒, 有夠冷靜, tōē發現「做票論」ê真chē理由lóng bē-kham-tit檢驗, koh再講, 若以「蔡英文ē當選」做前提, 國民黨siōng無tio̍h chhòng-khang 80萬票, 做票若有影, 80萬票chiah-nī大ê票數, kám lóng bē有siáⁿ-mih khang-á-phāng? Hō͘國民黨chhòng掉80萬票, 台灣社會oan-na ē thang hiah有「民主風度」來接受? Kám有可能?
民進黨選舉陣營chit pái ê選舉策略真成功帶動社會熱潮,「3隻豬公á」hō͘ kui-phâng支持者bē-su tòe時行kāng款,「蔡英文」pìⁿ做1款「進步」ê品牌.「台灣NEXT」,「公平正義」kap「chit-má決定未來」chiah-ê口號行銷kah真成功, m̄-koh kám有實質ê內涵? 支持者真jia̍t, m̄-koh社會kám正經有「beh改變」hit款kiōng-beh tiô--起-來ê氣氛? Beh追求公平正義, án-ne相對ê壓迫者是siáng? Kám講hō͘國民黨落台, 社會正義tō百面ē實現?
是án-chóaⁿ認為蔡英文當選, 台灣社會ê公平正義tō thang實現? 是án-chóaⁿ國民黨落台, 台灣tō bē繼續chhu tùi中國去? 是án-chóaⁿ政黨輪替tō ē hō͘ lán無kâng ê未來? Chiah-ê空思妄想kám m̄是giâ香tòe拜, 人講tō tòe leh信? Ǹg望社會改變, 若iáu停留tī chit款主觀ê寄望, 無實際觀察kap理解社會力量ê變化, 無瓦解社會現有權力結構ê認知, 無直接thuh tùi社會矛盾ê源頭, lán ê空思妄想tō一直是空思妄想!
