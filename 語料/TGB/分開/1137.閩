寫hō͘奴隸á kiáⁿ (13)
Lí beh 3歲半--a, lán真好運ē-sái tú-tio̍h 1 tīn對gín-á教養態度khah sio-óa ê大人, hō͘ lí有khah固定ê gín-á伴, tī ná chhit-thô ná成長ê過程, ē-sái hō͘ lí kap lí chiah-ê gín-á伴自由去se̍k-sāi chit ê世界.
Kap chit-tīn gín-á伴tàu-tīn ê時, chhím頭á lí真排斥phēng lí khah細hàn ê gín-á óa近lí ê mi̍h-kiāⁿ. Chit-chām-á來, góa看tio̍h lí開始無kâng--a, hoān-sè是lí發現ka-tī jú來jú大hàn, jú來jú有力量, 自我意識mā jú來jú強烈, kap chiah-ê gín-á伴chò-hóe ê時, lí對phēng lí大hàn ê gín-á無beh koh sio讓, 敢kap in sio搶, sio-jióng, in若kap lí起衝突, lí mā無顧慮, ē出手kā phah--tńg-去, m̄-koh對細hàn gín-á, lí開始ē kā lí ê mi̍h-kiāⁿ pun in sńg iah是講beh hō͘--in, 若看tio̍h in走siuⁿ hn̄g, iah是行óa危險ê所在, lí ē主動去kā khiú--tńg-來, ē kā in保護. Góa真歡喜看tio̍h lí chit款ê轉變.
Tī lán chia, chiâⁿ chē大人無kā gín-á看做是獨立ê個體teh尊重, 無beh體會lín ê感受, 無beh理解lín ê情緒, mā無容允lín去試chiok chē ē hō͘大人煩惱kap hùi-khì ê tāi-chì, soah kā gín-á限制chiâⁿ chē, 講是ài kā lín教hō͘聽話, 有禮數koh有規矩, m̄-koh講--來全全是為tio̍h大人ê面子iah是方便.
像講, lí ta̍k不時kā lí ê mi̍h-kiāⁿ chhia kah kui厝間, chhím頭--á góa mā真擋bē-tiâu, tiāⁿ-tiāⁿ tī暗時lí khùn--去了後, ka-tī ta̍uh-ta̍uh-á khêng, jú收心內soah jú ià-siān. Lō͘尾góa ê心態有改變, kah若kā lí看做是獨立ê個體, lí mi̍h-kiāⁿ tìn kah kui thô͘-kha, 若bē影響tio̍h goán, 有siáⁿ-mih要緊--leh? He是lí ê mi̍h-kiāⁿ, beh收boài收, góa應該tio̍h尊重lí chiah tio̍h.
像講, lí the̍h玻璃罐á sì-kè行, 無sè-jī kā lak落thô͘-kha破--去, lí ē堅持beh ka-tī清, 本底góa總--是ē驚lí tio̍h傷, 尾--á góa發現其實ka-tī m̄是正經驚lí tio̍h傷, 是想tio̍h後piah替lí收soah ē koh-khah了時了力, chiah ē趕緊beh kā lí擋. Tì覺tio̍h ka-tī án-ne ê心思了後, tō ta̍uh-ta̍uh-á有法度安心陪tī lí身軀邊, 看lí練習清hiah-ê玻璃iù-á, lí mā m̄-bat án-ne來chhòng tio̍h傷--過. Goán總--是ǹg望gín-á thèng好獨立自主, m̄-koh tú tio̍h lín beh獨立自主ê時, goán soah koh真tio̍h急beh kā chit款機會擋掉, 實在真矛盾.
Koh像真chē大人lóng真要意ài教gín-á「分享」, in ê gín-á若無愛kā ka-tī ê mi̍h-kiāⁿ pun iah是借別人, 大人ē真無爽快, se̍h-se̍h念bē停. Lí khah細hàn ê時mā chhiâng-chāi tú tio̍h chit款情形, m̄-koh tō準是人hō͘ lí ê chhit-thô-mi̍h, tō已經是lí ê--a, 人beh kā lí the̍h去sńg, 本底tio̍h-ài先有lí ê同意, beh「分享」iah m̄, tio̍h-ài尊重lí ê意思.
強迫lín tio̍h-ài ē-hiáu「分享」, 無chùn-būn tio̍h lín ê意願kap感受, chit款情形若擴大來看, tō是用「公共利益」做藉口, ngē beh徵收lán ê土地iah是厝宅, m̄願接受tō是妨害大多數人ê發展需要. 大官虎iah是財團hó-gia̍h人發展ê需要叫做「公共利益」, lán lóng bē-sái無接受, 若無, tō是無顧「大多數人」ê意願kap需要? In tō ē-sái用in ê權力ngē kā lán ê厝宅thiah掉, kā lán ê土地lu pêⁿ, pìⁿ做ē-tàng用chîⁿ ká chîⁿ ê大樓iah是工業區?
Tī lán chia, gín-á ài乖ài聽話chiah是有教養, lán chia ê大人mā hông教乖講, tio̍h-ài順從有權勢ê人ê要求, m̄-thang káu-koài.
Kap lí chò-hóe, 有時á阻擋lí做siáⁿ tāi-chì, góa kā lí講「bē-sái」了後, tiāⁿ-tiāⁿ ē問ka-tī, chit ê「bē-sái」ê理由是siáⁿ? Ē hō͘ góa煩惱? Ē hō͘ góa tio̍h khai時間精神替lí收soah? 是góa beh避免hō͘別人講góa無teh kā lí教? Chiah-ê「bē-sái」ê理由kám正經ē-tàng說服góa ka-tī? 若無法度說服ka-tī, góa是án-chóaⁿ ngē ài lí接受góa ê要求?
Lí jú來jú大hàn, jú來jú有力量, mā jú來jú有ka-tī ê想法kap自我意識. Kap lí ê gín-á伴tàu-tīn ê時, lí ê mi̍h-kiāⁿ iáu是無愛hō͘人chhìn-chhái khap, 若有人óa近, lí tō ē無歡喜, lí ē kā in講, 人koh無聽lí講ê時, lí ē tio̍h急tō出手kā phah; kap in sńg, hō͘ lí無歡喜ê時, lí mā ē出手phah--人.
大多數大人無法度接受gín-á出手phah--人iah是hông phah. Lán chia ê大人真驚gín-á oan-ke sio-phah, 是因為goán hông教講無論siáⁿ-mih原因,「出手phah--人tō是m̄-tio̍h」, 因為goán m̄願mā bē-hiáu面對衝突, goán無koàn-sì面對衝突, mā bē-hiáu處理衝突來解決問題.
M̄-koh對lí出手kā人phah, góa bē hiah-nī要意beh緊kā lí阻擋, kā lí tiau kah bē kâng phah. Lí chiah chhím開始發現ka-tī ê力量, tī別人jiá lí siūⁿ-khì, 踏óa lí ê「地頭」iah是對lí有攻擊ê行為, lí kā「反擊」是真正常ê本能反應, m̄免kā che看做是天大ê m̄-tio̍h. Sui-bóng ē-sái hō͘ lí用其他ê方法來表達lí對別人ê不滿, m̄-koh無表示講出手反擊tō是m̄-tio̍h, tō是bē-tàng容允ê行為. 顛倒tī che過程, hō͘ lí面對衝突, chiah有機會ùi處理衝突來chhōe tio̍h解決衝突ê可能.
Lán出門chhit-thô, tiāⁿ tú tio̍h gín-á oan-ke sio-phah, in ê大人ná phah gín-á ná hoah講「bē-sái kâng phah」, án-ne kám是chiok矛盾--ê? 是, tō是ùi chia, tú tio̍h lí出手kā人phah ê時, góa無法度sûi kā lí制止, tō是góa知影góa若siuⁿ趕緊beh kā lí tiau, siuⁿ趕緊beh hō͘ lí換用「khah平和」ê方式去處理衝突, kap處理lí ka-tī ê情緒hām感受, góa無法度chhōe tio̍h ē-sái說服ka-tī ê理由, siōng無, tú tio̍h頭--á講ê chit款情形, 大人phah gín-á, 叫gín-á bē-sái phah--人chit款情形, góa無法度chhōe tio̍h合理ê解說來要求lí接受.
用án-ne來講, lán出去散步ê時, lí ē問góa, 是án-chóaⁿ山頂beh起hiah koân ê大樓? 是án-chóaⁿ海邊á beh起hiah大phiàn ê厝? Tī lán tiāⁿ去chhit-thô散步ê所在, lí ē問góa是án-chóaⁿ beh kā樹á chhò掉, beh kā草埔lu pêⁿ, án-ne鳥á kap蟲thōa beh án-chóaⁿ? Lán後pái kám ē bē-sái koh來chia sńg--a? 起chit-kóa厝kám有hiah chē人beh tòa? Tī港chhùi, 看tio̍h kui排漁船á lóng掛抗議ê白布條á, lí ē問góa in kám是beh抗議政府? 是án-chóaⁿ政府ê人m̄聽in講? 是án-chóaⁿ政府ē-sái kā人tau thiah掉? 是án-chóaⁿ政府ē-sái kā人ê田lu pêⁿ? 是án-chóaⁿ政府ē-sái叫lán bē-sái講話? Bē-sái ka-tī決定?
面對lí jú來jú chē ê質疑, 回應到góa對lí ê教養態度, iah是面對lí kap lí hiah-ê gín-á伴ê互動kap衝突, 想tio̍h lán面對hiah chē無ha̍h道理soah pìⁿ做真sù-siông ê tāi-chì, góa tō jú無法度用簡化, 單面向kap單向ê講法kā lí回應.
