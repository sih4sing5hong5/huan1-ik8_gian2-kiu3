上史明ê課 / Phek-iàn
Gî-chēng寫--來ê phoe
老人退休beh án-chóaⁿ? / Sio̍k-hūi
上史明ê課
Phek-iàn
Chit 個月初 8~10 3 工 ê 連續假期, 史明來到台中開 1 ê「基礎密集班」. 經過 góa áu 蠻爭取 ê 結果, góan tau 由 góa 做代表, 去上 o͘-jí-sáng ê 課.
課程 ê 頭 1 工上 8 點半鐘 (kòa 暗 tǹg 時間 30 外分鐘), 第 2 工上 6 點鐘, 第 3 工 mā 上 beh 6 點鐘 ê 課. 上課 ê 時, 史明 o͘-jí-sáng 差不多 lóng khiā leh 講, 當然, 學員坐 leh 聽. 學員有 10 thóng ê 人, 有教師 ang-á-bó͘, 有市場工作者 kap 有久年經驗 ê 街頭運動者, 我是家庭主婦.
頭 1 工 ê 課程是講「人類社會發展史」kap「台灣歷史」, ùi『東非猿人』講到法國大革命 ê 時 chūn, kiám-chhái 先生發現有人無專心聽課, chit chūn 先生講:「Ài 注意聽 ! Góa 講 ê 速度是比飛 lêng 機 khah 緊, ta̍k-ê ài 注意聽 !」Góa 是真注意聽, m̄-koh 到暗時 7 點外 ê 時, m̄ 知 án-chóaⁿ soah 來起 tù-ku, ká-ná 有 10 分鐘 hiah-nī 久, 實在真 pháiⁿ-sè.
