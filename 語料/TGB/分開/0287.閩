狼煙, 是原住民族各部落互相傳達資訊ê信號. 2008年新chiaⁿ年頭, Puyuma Katatipul部落舉辦傳統大獵祭, soah hō͘森林警察侮辱, 各部落開始組織聯合行動, 放狼煙, ǹg望ē-tàng起造各族群kap部落ê主體意識.
Tī 228 chit ê中華民國訂做「和平記念日」ê日子, 全「國」全面性teh宣導和解hām融合, 政客趕場去參加1場接1場記念活動, 台灣人應該ài看--tio̍h: 台灣chit-tè島嶼kap人民iû-gôan teh承受中華民國政府ê殖民對待.
延續舊年ê狼煙串連行動, 原住民khiā出來保衛土地主權kap ka-tī ê自身權益了後, 其他大多數ê勞工朋友, 婦女同胞, 親愛ê台灣人民, lín kám有看tio̍h原住民朋友點to̍h ê狼煙--a? In teh kā lán講chit-tè島嶼有史以來1 pái koh 1 pái ê殖民壓迫, 1 pái koh 1 pái ê剝削thún-ta̍h, lí kám有看--tio̍h? 請ta̍k-ê khiā--出-來, 為tio̍h尊嚴來奮鬥!
