A砲照指示去chhōe戲班, 庄--nih kan-taⁿ 1班歌á戲, 因為A中kap A國交代ài lāu-jia̍t, 砲Achoaⁿ-á去附近庄頭問, 若ē-tàng表演--ê lóng chhōe-chhōe--來, chhōe 3工, lóng-chóng chhōe tio̍h 3團歌á戲班, 3團布袋戲, 2團電子琴花車改裝ê歌舞團, 連附近學校合唱團kap老人歌友會mā lóng hông chhōe來beh表演, chhōe好了後koh sì-kè貼公告通知1禮拜後媽祖進駕kap表演.
1禮拜後媽祖正式進駕, 廟內廟外人是kheh-kheh-kheh, hòan-á聽tio̍h風聲mā chông來百外tàⁿ. 無閒進駕儀式了後, A中chhōe A砲去休息室kā i講:「外口hit-kóa hòan-á kám是lí叫--來-ê?」A砲講:「M̄是, 應該是聽tio̍h風聲ka-tī走--來-ê, hòan-á知影有廟會有人潮自然ē sio報走走--來, kám有siáⁿ問題?」A中講:「Hòan-á來m̄是m̄好, m̄-koh人是lán kho͘ óa--來-ê, in koh lóng tī廟邊做seng-lí, 應該kā in收kóa清潔費koh造冊管理, lí講tio̍h--無?」A砲講:「有道理.」A中笑笑講:「若án-ne, chit件tāi-chì tō交hō͘ lí處理.」A砲問:「Án-ne清潔費beh án-chóaⁿ算?」A中想--chi̍t-ē講:「Ta̍k tàⁿ ta̍k工收500, lán慶祝媽祖進駕beh連續poaⁿ 15天ê戲, 1 pái收hō͘ chiâu, 也tō是ta̍k tàⁿ收7500, 收tio̍h chîⁿ了後hō͘ in 1張有tǹg廟印ê白紙, 叫in kā白紙掛tī tàⁿ-á頭前當做pass, bîn-á-chài開始若是tàⁿ-á頭前無pass--ê tō不準排tàⁿ-á.」A砲問：「廟印tī toh位?」A中:「去刻1粒tō有--a, giàn頭!」A砲頭jiàu-jiàu--ê笑笑講:「知--lah, góa sûi去辦.」
A砲先去印á店刻1粒「烏龍媽祖廟」ê大印, chiah koh tńg到廟後chhōe 1堆白紙kā大印印--起-lih koh編號, 續--leh去廟前1 tàⁿ 1 tàⁿ kā in講ài收清潔費, hòan-á chi̍t聽tio̍h 1 pái ài收半月日7500 kho͘ lóng真pháiⁿ看面. A砲kā in講:「Eng暗收tàⁿ chìn前ài la̍p清, 無la̍p--ê bîn-á-chài bē-tàng來排tàⁿ-á.」Sui-bóng hòan-á感覺清潔費7500 kho͘ siuⁿ貴無合理, m̄-koh看tio̍h人chiah chē, bîn-á-chài若bē-tàng排siuⁿ phah-sńg, 大部份lóng m̄甘m̄願tī收tàⁿ chìn前去la̍p清潔費換1張pass, ǹg望15工ē-tàng thàn 1條大條--ê.
Hit暗, A砲kā hòan-á la̍p ê清潔費交hō͘ A中, A中算--chi̍t-ē, beh óa 100萬kho͘全交hō͘烏龍師, 烏龍師kā che beh óa 100萬kho͘ ê現金收--落-來了後, giâu疑問A中chîⁿ toh位來--ê, A中kā過程講hō͘烏龍師聽, 聽完A中ê說明了後烏龍師笑kah直直o-ló A中khiáu, mā o-ló A砲, sûi kā A砲叫--來賞i 2萬kho͘, 講:「A砲ah, lí辦tāi-chì chiah mé-lia̍h, che 2萬lí the̍h去做所費, 後pái lí tō來廟--nih tàu-saⁿ-kāng, lí來做義工團ê團長.」A砲聽了接過烏龍hō͘ i ê 2萬kho͘, 又koh感動kah kiông-beh háu--出-來, 烏龍師笑笑叫A砲khah早tńg去hioh-khùn, bîn-á-chài透早去廟前chhōe chi̍t-kóa chái-khí運動ê老人kā附近piàⁿ-piàⁿ chheng-khì. A砲tńg厝ê路--nih心肝內teh想:「團長? Góa A砲竟然ē-sái做團長, koh再講kan-taⁿ收清潔費tō有2萬thang做所費, 了然1世人góa A砲總算出頭天--a, 烏龍師hō͘ góa做團長一定是看góa是人才, Góa一定ài好好á表現.」I心肝底一直暗爽--起-來……
