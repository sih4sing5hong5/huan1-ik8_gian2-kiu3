革命像風颱, lí看ē tio̍h i形成, 壯大, chông tùi lí chia來, 破壞lí sì-kho͘-liàn-tńg ê一切, m̄-koh lí無châi-tiāu阻擋. 革命像風颱kāng款, 有組織, 有路線, m̄-koh lí無法度創造革命, lí kan-taⁿ ē-tàng thèng-hāu.
3--月ê日頭花kap洪仲丘事件是西北雨, 落bē過田岸, 有ê人m̄-bat hō͘社運ê西北雨ak--過, tō講che是革命, 實在是teh講笑詼.
社運西北雨無像風颱hiah-nī有組織, 有方向, kan-taⁿ ē tī無特定ê所在hiông-hiông出現, koh hiông-hiông消失, kan-taⁿ thang暫時hō͘社會止chhùi-ta.
Kúi-nā冬前ê野百合是人造雨, 1場完全受控制來滿足少數權力者需要ê人造雨, 根本無值得chùn-būn.
1團koh 1團ê社運團體發動ê 1場koh 1場ê街頭抗爭示威, 是1場koh 1場失敗ê人造雨, 成分總是hut bē清楚, sì-kè làu人, 氣身ló͘命, soah hām 1 pû鳥á屎to pàng bē出--來.
無成功ê人造雨當然iáu是tio̍h試, m̄-koh ài知影ta̍k-pái無成功ê原因, 後pái進行修改, 觀察社會各項變數, thang好tī有1工風颱beh來chìn前, phēng別人khah早1步預測--tio̍h, 進1步掌握運動ê方向. M̄-koh真罕得有人beh án-ne做, lán siōng chia̍p聽--tio̍h-ê是khah早án-chóaⁿ衝tú án-chóaⁿ衝, 差chi̍t-sut-á tō成功. Góa siōng無聽過100 pái差chi̍t-sut-á tō成功, tō準成功mā kan-taⁿ是1場人造雨, 無khah-choa̍h--lah.
台灣人想beh改變, 若bē-tàng hō͘ ka-tī冷靜來分析無成功ê人造雨, 人造雨, 西北雨kap風颱是toh位無kâng, tō無可能ē成功.
