NGO ê體驗
台灣ê NGO有真chē問題, 先講形式上kap制度上--ê. Ta̍k ê NGO lóng jú來jú sêng 1間公司, 有處理bē soah ê業務, 規模khah大ê NGO, tō ē有階層kap官僚化ê問題. 大部份teh處理ê業務, mā lóng是為tio̍h beh hō͘公司順利運作--落-去, m̄是真正beh做1項ē-tàng改變世界/社會ê tāi-chì.
搶chiūⁿ媒體, 想beh行銷, sak議題, chiah-ê制度模式ê思考, lóng是為tio̍h beh回應chit-ê jú來jú無深度, kā資本主義當做萬能ê社會.
另外tō是思考上ê問題. Góa一直認為NGO ê教育真重要, m̄-koh tī台灣ná像真罕得有chit款ê課程hām訓練. 真chē NGO iah是公司ê問題, 其實lóng ē-sái用khah科學ê方式來整理kap討論; 真chē是制度上ê問題, m̄是人ê問題.
M̄-koh台灣人做tāi-chì ê方式本底tō khah重情, 真chē問題lóng是ùi人ê思考角度出--來, m̄是針對tāi-chì來討論. 對che góa有chiâⁿ深刻ê體會.
Koh有tō是甘願kā頂層報告, mā bē-giàn考慮同事ê立場, chit款情形chiâⁿ明顯. 台灣tio̍h中國文化ê毒siuⁿ深--a, koh受威權統治洗腦hiah久, 慣勢有頭人chhōa領, 期待頭人肯定ka-tī, 顛倒無teh要意身軀邊ê人kap tāi-chì. Chit款情形tī台灣社會ta̍k角勢lóng看ē tio̍h.
