寫hō͘奴隸á kiáⁿ (16)
透早, tī kā抗爭者清除了了ê台北街頭, góa tiām-tiām-á一直行, cha瞑, 有jōa chē góa se̍k-sāi ê朋友tī chia hông phah kah流血流滴!
暗頭á goán chhōa lí koh來到chia, 頭起先lí一直hoah無愛去, 因為lí已經知影cha瞑chia發生過siáⁿ-mih tāi-chì.
來到現場, 看tio̍h hiah-ê統治體制ê執行壓迫工具1 ê 1 ê ùi lán面頭前行--過-去, lí kā góa ê ām領khiú kah ân-ân-ân, kā góa講beh緊來tńg.
Góa kā lí講, m̄免驚, chhōa lí來, 是有話beh kā lí講.
Góa kā lí抱--leh, 行去到鐵絲網á頭前, 面對khiā tī鐵絲網á後piah ê鎮壓工具, tùi in ê目chiu 1 ê 1 ê kā gîn--過, kā lí講, chit款人lán m̄免kā尊重! In mā是人, 無m̄-tio̍h, in有bó͘有kiáⁿ, 是, m̄-koh頭家命令若落--來, in giâ tī手頭ê棍á甚至chhèng-chí, tō ē tùi m̄願屈服ê奴隸身軀kek--過-去!
Góa真明確kā lí講, thèng-hāu lí大hàn, 若tú tio̍h chit款人, m̄免尊重, mā m̄免客氣!
續--落góa mā beh kā lí講, 20冬前, góa kap真chē lí se̍k-sāi iah是無se̍k-sāi ê a姨, a叔kap a伯, mā kāng款tú過cha瞑ê tāi-chì, chit-má chit款tāi-chì繼續發生, 真失禮, 是góa做kah無夠! Koh過20冬後, lí kap lí kāng-iân ê朋友khiā tī台北街頭, 若是koh tio̍h繼續面對chit款ê tāi-chì, 是goán chit代人ê罪過!
Góa tiām-tiám-á tī心肝內kā ka-tī講, ài hō͘壓迫者付出代價, tō ná像20冬前tī台北街頭kap朋友互相ê約束!
