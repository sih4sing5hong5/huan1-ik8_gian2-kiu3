戰鬥koh戰鬥
Tiông-seng是1 ê不斷戰鬥, 挑戰ka-tī ê勇士.
1998年Tiông-seng tī花蓮教冊ê時góan開始se̍k-sāi i, 對花師台語文社來講, i tō ná學長teh kā góan chhōa, kā góan教. 1999年, Tiông-seng chhōa góan社團讀Ernest Mandel ê《社會進化和人類出路》, ta̍k禮拜固定1工暗時tī in tau辦. Che是góa到taⁿ印象siōng深mā siōng kah意ê讀冊會. I用台灣ê社會現象做例解說, hō͘ góan bē kan-taⁿ sok tī文句表面ê意思, 讀理論是為tio̍h beh實踐. I mā紹介kúi本基礎入門ê冊hō͘ góan, 包括艾思奇ê《大眾哲學》, Douglas Hyde ê《領導與獻身》. 2000年, góan社團招kúi-nā ê大學社團chò-hóe tī鯉魚潭辦聯合迎新, Tiông-seng主講「90年代學生運動簡史」. Ùi i hia, góan了解台灣社會運動ê過程kap失敗ê歷史.
Tàu-tīn ê日子, mā bat tn̄g-tio̍h i發病ê時chūn. Chit 10冬, i phāiⁿ chiâⁿ大ê壓力, m̄知ka-tī ê躁鬱症tang時ē發作, m̄-koh i總--是koh-khah加強精神kap心靈ê武裝, koh-khah堅定獨立建國ê意志, tō ná i siōng欣賞ê Che Guevara, sui-bóng身軀有病疼, m̄-koh顛倒用性命投入運動.
舊年9--月, Tiông-seng搬來淡水tòa. I去病院做看護, 接續做過大樓清潔工人, 補習班老師, 家教老師. I實際khut落去基層, 體驗台灣基層人民ê生活困境, i koh 1 pái kā lán講,「行向人民」m̄是用chhùi hoah--ê, 是ài用行動付出--ê.
頂禮拜i chiah teh講Che Guevara死ê時是38歲, 今年12月31若過, i tō phēng Guevara活khah久--a, ài有無kâng ê vision chiah ē-sái. 話chhím講soah, 7月19 i tō先走--a, 先去chhōe Che--a.
7月20 tī病院teh等車kā Tiông-seng送tńg去花蓮chìn前, góan oat tńg厝--nih, 替Tiông-seng chah i普通時á siōng愛chhēng ê Guevara kap狗牌公學校ê T-shirt, 川伯--á ê《基礎讀本》, 2000年i替軍中人權促進會黃媽媽編ê《屈辱與重生》, TGB通訊第117期kap王明哲ê專輯, hō͘ i thang chah chiūⁿ路.
Tiông-seng, 做lí安心á行, chhun--ê góan來piàⁿ!
