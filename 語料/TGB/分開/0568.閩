Bat有人án-ne講, 性命ê意義tō teh走chhōe ka-tī是siáⁿ-mih款籽, 西瓜ê意義表現tī甜度, 苦瓜ê意義展現tī苦度, 若準現tō是西瓜soah一直kioh是ka-tī是苦瓜, 來追求苦ê程度, án-ne一定chiok艱苦, 本質無siâng--mah! M̄-koh真可憐--ê是, lán chit ê社會一直teh做chit款khang-khòe, kā每1 ê人lóng設定做kāng 1款mi̍h, 來追求kāng款ê標準, 莫怪現代人有真chē『不適應症』, 像講『憂鬱症』『躁鬱症』等等, 可能是無法tō͘接受ka-tī, 無願意看清ka-tī hām人無kâng ê款.
退伍了, 經過kúi個月ê混亂hām調整, 決定iáu是beh chiūⁿ北去運動團體食頭路. 記者ê khang-khòe結束tī 8月底, hām協會講好10--月chiah正式開始工作, 趁chit ê phāng來宜蘭chhōe Siông--哥, tàu種菜, tiām籽, ak水, ta̍k項to做, 看ka-tī ê心思ē得輕鬆--bōe?
到位hit暝是中秋, 食1 tǹg飽了, 隔tńg日開始choh-sit. 田--nih ê sit頭, góa m̄-bat半項, 人叫góa tō做, kan-taⁿ想beh kā ka-tī bú hō͘ thiám, 暗時有好睏眠án-ne niâ.
Sio連續kúi nā工做khang-khòe, 做到天暗, 月娘lóng出來見--人-a. 雖然身軀chiok thiám, m̄-koh心內chiok平靜, 特別是khang-khòe做soah食飯, hit種腹tó͘ iau ê感覺, hām坐辦公室kui工, phah球soah iah是無êng kah過tǹg無食ê感覺lóng無kâng, 是1款全然「空」koh全然期待用飯菜來充滿ê心情, tī chit款穩定ê狀態, 食飯bē o͘-pe̍h pe, bē緊beh kā「空」ê感覺趕走; 顛倒是ta̍uh-ta̍uh-á享受飯菜ê滋味hām腹tó͘ ùi空到實ê過程.
中秋暝, góan tī田邊ná散步ná lim酒, 天頂ê星無受光害ê影響, chiok光chiok明. Chit ê光景hām góa 3冬前去日本chhōe Siông--哥, beh行去便利商店kōaⁿ酒ê情形, 有夠siâng. Okayama, 半田山kha ê小田庄, hām Sam-seng chia ê地理環境chiok kâng.
Koh ē記--得, hit chūn kā Siông--哥講, ka-tī已經按算beh行運動路, m̄-koh m̄知beh án-chóaⁿ進行? I叫góa免煩惱, 成果ē粒積, 是1代tha̍h 1代tha̍h--起-lih-ê, 相信góa踏tī in ê肩kah, 一定ē看koh khah hn̄g.
He是2002年ê熱--人, 隔tńg年góa tō beh去做兵, kui頭殼taⁿ-á想beh緊退伍來bú運動.
Siáng按算ē tio̍h 2冬內tāi-chì變化chiah chē? 做兵是某種程度ê社會化, tī chit段時間, góa對ka-tī ê理想懷疑--過, 對ka-tī ê性命意義mā ngiau疑--過, bē-su知iáⁿ sī大人一直beh kā góa苦勸ê「社會現實面tio̍h顧」ê意義是siáⁿ. Koh, 真chē同學出國去讀冊iah是tī島內讀研究所, tī過去ê求學階段, góa無1項輸--in, 若準góa行tùi運動ê路去, ká-ná tō 1世人khioh-kak--a, ē hō͘人看無.
頂chōa tńg去做記者, 算是1種確認, tī hia表現kah bē bái, m̄-koh tī某1 ê寫稿了ê暗暝, góa soah hiông-hiông想起詹益樺,〈勇敢ê台灣人〉ùi嘴--nih ka-tī唱--出-來. He是góa去做記者ê第2禮拜, góa ê稿已經有才調見報, m̄-koh真ià-siān ài去警察局chông新聞, koh為tio̍h新聞生新聞ê感覺. 因為chìn前kúi ê khang-khòe lóng做無kúi工, góa真無愛hō͘人當做ka-tī bē堪得操, choaⁿ-á拖hiah久chiah hām ta̍k-ê連絡, khà hō͘ Tek-hôa hit暝, 離開報社已經翻點, góa soah感覺『雀躍』, góa ê靈魂bē-su teh跳舞.
Pàng bē lī, ǹg望chiah久chiah ē-tàng投入ê khang-khòe góa pàng bē lī.
Chit-má lí若問講, góa是siáⁿ-mih款籽, góa iáu是講bē出--來, góa mā無認為ka-tī chit-má teh做--ê號做「理想」, che kan-taⁿ是góa chit-má想beh做--ê, 有ê人做工, 有ê人做農, 有ê人開店, 有ê人hông chhiàⁿ, kan-taⁿ是góa好運ē-tàng選擇有趣味ê khang-khòe, án-ne niā-niā, 無siáⁿ-mih高深抽象ê理由.
Ka-tī到底是siáⁿ-mih籽? Chit ê答案ká-ná ài行東ǹg西, chiūⁿ北落南, 盤山過嶺chiah ē知iáⁿ, góa soah ta̍uh-ta̍uh-á發現答案早tō tī lán心內, tng góa一直tī外口走chhōe ê時, i自頭到尾tō一直tī心內. Hit ê所在, lán bē去注意, lán總--是認為行khah hn̄g chiah看ē tio̍h世界, soah m̄知世界beh有意義, iáu是tio̍h hām心連接.
『不努力哲學』應該是góa chit-má ê體會, m̄是講mài siuⁿ kut-la̍t做, 是講無設定任何形式iah是任何目標, 西瓜kám tio̍h phah拚hō͘ ka-tī變甜? 你是siáⁿ tō是siáⁿ, kám變巧ē來? 接受客觀環境, chhōe tio̍h ka-tī ê步調, che比siáⁿ lóng khah要緊.
Tiām菜籽, 栽菜chai, ak水, iā米糠……án-ne bú 3工, soah來tú tio̍h落雨, 菜股lóng積水, 有ê chai-á mā hō͘雨水phah kah東倒西歪, góa看Bí-hông姊無半點á怨嘆, 無chi̍t-sut-á hiông狂, i講種有食--無, 本來tō m̄是lán決定--ê, góa了解, góa soah歡喜ka-tī心內有波動, 落雨ê時, góa tō想tio̍h hit khu田, chit khu góa bat tī hia流汗ê田.
Lín bat流過汗ê田tī toh? Lín bat無求成果, kan-taⁿ付出ê hit khu田tī toh? Lín kám已經知iáⁿ ka-tī是siáⁿ-mih籽, 然後釘根tī塗--nih?
