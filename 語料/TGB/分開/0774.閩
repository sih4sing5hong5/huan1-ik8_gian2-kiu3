統派勢力koh teh反本土化!@Tek-hoa
舊年下半年開始, 各級學校ê母語教育課程全面開辦, 到taⁿ chiah進行1學期, 統派媒體ná像bē堪得等--得, 趕緊發揮in「反本土」ê phah手本質, 利用母語課程ê孔縫, 有ê用khau洗ê口氣, 有ê扭曲事實, 有ê用舊體制ê價值標準teh批判, 無論án-chóaⁿ講, 本意就是beh阻擋本土語文教育ê推sak!
有報紙tī社論--nih kā開辦母語課程講做是『意識型態國家機器的工具』, mā有強調無應該用羅馬拼音教母語--ê, koh有報紙teh編故事, 報導某學校學生kap老師腔口無kâng soah hông罰khiā......
Chiah-ê媒體m̄-bat beh了解母語kap文化hām現代化ê意義, mā m̄-bat beh研究語言kap文字ê關係, 「ㄅㄆㄇ」比羅馬字khah表現會出Hō-ló語ê聲調chit款話, in都講會出嘴!
「講1 ê影, 生1 ê kiáⁿ」, 「統派媒體」teh處理母語教學ê新聞, 無iáⁿ無jiah ê tāi-chì, 會tàng編做新聞, 來增加反對母語教學ê理由, che若m̄是壓制母語kap本土化發展ê手路, 就實在m̄知tio̍h án-chóaⁿ理解in ê心態--a.
若m̄是「華語漢字霸權」對台灣各族群母語ê壓制, 今á日開辦母語課程kám會有chiah chē問題? 教材字典無夠, 文字無共識, 師資無夠專業, 腔口ê困擾......che確實lóng是問題, m̄-koh母語教學kám m̄是tio̍h-ài chhui-sak ê方向? 台灣ê語文, 族群kap文化政策kám免徹底檢討? 開辦母語教學tú--tio̍h ê困境, kám m̄是「華語漢字霸權」長期壓制母語ê後果?
Chiah-ê「統派」媒體nah無下精神去探討chit-kóa問題ê源頭?
台灣是多族群多語言ê所在, 本chiâⁿ就無需要thiau故意訂「單1套」官方語言, 過去戒嚴獨裁ê時代, 政治力硬kā chit-ê問題壓--落-去, 今á日各族母語爭取tio̍h語文ê教學權niâ, 多語言溝通ê環境chiah tng需要重頭來形成, 「統派」媒體bē慣勢, 趕緊koh用獨裁時代ê「一元」價值觀點, 來「證明」母語教學會造chiâⁿ混亂! Tī台灣beh行向多元, 民主, 現代化ê路--nih, in一直teh阻擋, 到taⁿ愈看愈明!
台灣各族群語文發展ê趨勢, in chiah-ê ROC舊體制ê phah手的確是無才tiāu阻擋--a, m̄-koh lán顛倒tio̍h koh-khah斟酌, 運動beh繼續進展需要koh-khah chē社會力支援, 今á日ê成果mā m̄是靠單純「體制內kà力」來得--tio̍h-ê! 「統派勢力」iáu掌握chit-ê社會ê主流工具, in iáu有影響社會走向ê力, chit-má運動sió-khóa有進展niâ, kap舊體制勢力ê鬥爭koh iáu-bōe結束--leh, 脫漢häm現代化ê目標bē-tàng phah折mā bē-tàng停khùn!
