Góa看日本重開Ōi核電
1. 回饋金, Okinawa kúi-nā 10冬來因為有美軍基地, 算是日本累積siōng chē領回饋金經驗ê地區, 一直到今á日, Okinawa iû-gôan ta̍k冬領美軍基地ê回饋金. 美軍基地tī hia, 一直hō͘ Okinawa人真不滿. 早年抗爭ê時期, 有chi̍t-kóa人因為領tio̍h回饋金來ttiām--去, 政治人物sa chiah-ê回饋金chhìn-chhái開「建設」ê支票. 最近chit kúi冬, jú來jú chē Okinawa ê人發現, 縣政府ê財政siuⁿ過依賴回饋金, hō͘ Okinawa財政無法度獨立, 甚至是弱化Okinawa人意志ê主要原因. 最近Okinawa大細ê選舉ê結果, lóng是反對基地者當選, ē-tàng看出Okinawa人拒絕回饋金ê決心. 比Okinawa縣koh-khah有競爭力ê Fukui縣民, thèng-hāu經過1段時間思考, 相信mā ē kap Okinawa人kāng款, 做出拒絕回饋金ê決定.
2. 目前執政黨民主黨內底有2粒大山頭: Ozawa派kap反Ozawa派. 執政黨內底ê在野派Ozawa Ichirō堅持零核電, kap民進黨在野ê時堅持反中國kāng款hiah堅定, mā kāng款欠缺理念. Ōsaka市長Hashimoto Tōru比in khah好--kóa, chiah-ê政治人物ē-tàng sio比phēng--ê tō是面對資本家壓力ê時, siáng ê khut勢khah好看niâ.
3. 日本核電停機beh重開, 無像台灣1 ê命令落--去tō khanchio. Ōi核電廠beh重開機, tio̍h先經過中央核能主管單位安全確認了後, koh經過地方核安單位確認, koh來tio̍h Fukui縣議會同意, koh tit tio̍h Ōi町長kap Fukui縣長同意, koh來chiah是內閣會議討論定案. 一般停機beh koh開siōng緊mā tio̍h 10工. Ōi核電廠3號機停機已經有15月日hiah久--a, chit-má beh重開, siōng緊mā tio̍h 6禮拜ê時間, chiah ē-sái恢復到停機chìn前ê發電量.
