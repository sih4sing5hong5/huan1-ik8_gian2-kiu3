問:「民營化」ē對台灣造成siáⁿ-mih款ê衝擊?
應: 台灣勞動者面對ê另外1 ê危機是「民營化」ê問題, che牽涉tio̍h意識形態ê鬥爭. 自由經濟發展到盡pōng, ē要求所有ê市場ài開放, hō͘ chió數有粗本ê財團壟斷市場, che tō kap計劃經濟ê利害發生衝突--a, 包括民生產業kap油, 電, 水chiah-ê自然壟斷ê企業, lóng ē hō͘財團控制--去.
Che對台灣ê危機, lán ùi內部看khah bē出--來. 若ùi世界經濟來看, 是國際財團beh入來台灣ê開始. 國營企業基本上是1種保護性ê對抗策略, 因為國際財團ê資金雖bóng粗, m̄-koh oh kap受法律hām政策保護ê國營企業比phēng.
民營化koh國際財團介入了後, ē koh khah優先考慮利sûn(像台汽民營化了後, 偏遠地區ê人tō無車thang坐--a), hó-gia̍h kap sàn-chhiah, 都市kap庄kha ê差別ē jú來jú大. Tng交通hām資訊無法tō͘平均分配ê時, 弱勢者ē jú弱勢, 強勢者ē jú強勢, 台灣ē ta̍uh-ta̍uh-á行tùi第3世界ê趨勢--去, ē變做除去台北地區, chhun--ê lóng是sàn-chhiah地區, pàng hō͘人民自生自滅. Án-ne落--去, 資源ē集中tī chió數人手頭, 大多數人jú sàn-chhiah, 社會bē發展, 經濟mā ē jú緊崩--去. 為tio̍h beh防止第3世界化, tio̍h-ài阻止民營化.
問: M̄-koh「民營化」是中華民國體制ê重要政策, beh阻止「民營化」ê趨勢tio̍h-ài反抗體制?
應: Tio̍h! 反民營化運動ài kap反體制運動chò-hóe pháng, 若無推翻國民黨政權, koh khah大規模ê反民營化運動mā無效. 法律控制, 官商掛勾chiah-ê lóng kap政治結構有關係. 所以講--tńg-來, 反民營化m̄-tāⁿ是工作權ê問題, tio̍h-ài kap反體制運動結合, 徹底改變台灣ê政治結構chiah有才tiāu完成. Che tio̍h-ài一直組織人民, mā需要有基礎部隊去kap kui ê體制對抗.
台灣勞動者tú--tio̍h ê另外1 ê危機是資金外流ê問題! 失業率ná來ná kôan kap資金外流關係不止á深, che mā kap台灣建國運動有chiok大ê關聯, oan-na chham中國對台灣ê統戰策略有關係.
台灣資金外流kap中國對台統戰
問: 台灣ê資金外流現象kap中國對台灣ê統戰策略有siáⁿ-mih關係?
應: 1992年開始, 中國對台政策ùi鬥爭派轉做統戰派. 統戰派ê觀點tō是利用『以商逼政, 以經促統』ê方式來屈服台灣, in提供chē-chē好khang--ê siâⁿ台商過去hit pêng投資, chiok chē財團, 親像統一, 聲寶, 中興紡織chiah-ê企業lóng kā資金lok入去中國, 直接造chiâⁿ台灣勞工ê失業問題. M̄-koh中華民國ê中國政策soah無明確, 無法tō͘限制資金外流, tō算李登輝teh hoah ài『戒急用忍』, iáu是無法tō͘影響企業hām財團, che對台灣是chiok大ê危機, 特別是對勞動者, tio̍h面對工作權kap生存權ê問題.
M̄-chiah講台灣ê失業問題kap中國對台灣統戰ê策略有直接關係, kan-taⁿ健全ê國家chiah有才tiāu防止資金外流, koh限制資本家對外國ê投資, 特別是對敵國ê投資. 台灣ê勞工運動若無kap建國運動結合, 結構性ê問題是絕對無法tō͘ thang解決--ê.
運動ê推展ài符合現實, chiah ē-tàng感受koh了解人民ê需求kap困境. Kan-taⁿ有符合勞動者利益ê政權chiah有thang了解問題, khiā tī勞動者ê立場來立法防止資金外流ê問題, chió數菁英hām財團主導ê政權無可能制定限制資金外流ê政策.
建國運動tio̍h-ài深入了解勞動者ê問題, ùi現實面出發kap觀察, 是chiâⁿ做運動者ài有ê條件.
問: 台灣失業率kap資方關廠ê趨勢是án-chóaⁿ?
應: 民間ê失業率往往phēng官方ê統計數字koh khah kôan, 實際ê數字khah oh去統計, m̄-koh lán ē-sái ùi關廠率看出失業問題ê嚴重性. Ùi 1996年中到1997年中ê關廠率phēng éng過ke chiok chē, koh是ùi南到北全面性ê現象, 所以失業率一直teh增加.
資方關廠siōng典型ê方式tō是kā資金抽tùi外國(包括中國, 東南亞chiah-ê國家), koh來tō hoah beh關廠, 事先lóng無通知, mā無beh發資遣費kap退休金, che tō是「惡性關廠」, 大部份關廠ê方式lóng是án-ne. 若無工會組織ê工場, chiâⁿ oh避免chit種情形, 像「自救會」tō是無工會ê勞工tī發生關廠ê時chūn chiah組織--ê, in無組織經驗, 抗爭tō khah oh成功.
Ah若有工會ê工場, 資方ē先收買工會幹部來瓦解工會. 親像華隆企業, 資方tō是先收買koh分化工會幹部, 瓦解工人ê基本力量, hō͘工人無法tō͘團結. 工運界有1句『威逼利誘, 挑撥離間』tō是teh講資方ê手段. 資方mā ē利用烏白兩道ê壓力, 像管區--ê iah是烏道兄弟ê恐嚇, 政府行政部門ê配合, 包括勞資爭議ê法令規定, 行政部門雖bóng ē-sái強制資方tio̍h執行ê事項, m̄-koh行政部門chhiâng-chāi配合資方無beh處理, che kap政府結構hō͘資產階層la̍k-tiâu--ê有關係.
