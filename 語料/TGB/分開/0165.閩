Siàm尿換chhoah屎--ê
民進黨執政時期, 官方tiāⁿ-tiāⁿ「無sè-jī」錯誤解讀法令, 據在資方打壓勞方ê tāi-chì不時發生, 到kah中國國民黨執政了後, chit款情形soah jú嚴重, 甚至有官方直接打壓勞工ê情形, 台北市政府勞工局就業服務中心tō是1 ê例. (自由時報2010/2/12報導)
Lán若依法論法, 公部門ê臨時人員早tō hō͘行政院勞工委員會納入去勞動基準法保障ê範圍, kā in認定做無定期契約當然是無siáⁿ thang爭議--ê, 資方對勞方有任何不利ê行為ê時, 勞方依法ē-tàng申請勞資協調, m̄-koh chhōa頭--ê soah hông要求離職, 有影是無teh sìn-táu台灣ê勞動法令, che mā tú-tú反映出馬英九掌權了後出現ê台灣亂象!
事實上公部門臨時人員納入勞基法保障, ùi 2009年chiaⁿ月初1開始適用, kám講chiâⁿ做勞工行政機關ê台北市勞工局蘇盈貴局長ē m̄知影? 蘇盈貴chit ê局長是teh chhòng siáⁿ-hòe?
台北市勞工局應該o̍h行政院勞委會ê手段, chiah bē不時出包hông tèng, 勞委會是用暗步, bē chhiàng明--ê ngē bú, 勞委會有影是khah高段, 莫怪是頂級單位, mā知影tio̍h顧慮社會觀感, 實在是a-mí-tô͘-hu̍t--o͘h. 根據thang信任ê管道消息, 勞委會oan-na有kāng款ê問題, sui-bóng勞委會手路khah好, m̄-koh若kap台北市政府sio比phēng, 是龜笑鱉無尾!
勞委會bat據在就業服務中心頂司用調職來威脅oh管制ê臨時人員tio̍h-ài做順民, 勞委會ê就業服務中心管轄ê地區, siōng chió mā包括3 ê縣市以上,「有企圖心」ê站級官員本身tō有真大ê權限, 基層站(課)長若kā中心主任飼hō͘飽, 天下tō i siōng大, beh án-chóaⁿ to無人有i法, bē-su當地ê土霸王.
用桃竹苗區就業服務中心做例來講, góan ê資訊顯示, 有因為kap站(課)長bē-ha̍h ê臨時人員, hông ùi桃園調到竹北, mā有ùi中壢hông調來新竹, koh有新竹調去竹北--ê, 調職ê理由lóng是無法度配合, 其實真正ê原因是站(課)長認為hiah-ê員工真pháiⁿ管理, koh再講, 站(課)長本身問題tō 1堆--a, toh 1工若piak-khang無法度koh am-khàm ê時, tú-tú pìⁿ做罪證, 為tio̍h預防無châi-tiāu控制ê後果, chiah先出手, 先kā可能ê威脅者調走.
Lán kā想看māi, 員工若無好配合, kā i調離厝khah hn̄g, kám tōē hō͘ i khah好配合? Che是siáⁿ-mih道理? 根本tō是烏白bú!
頭前lán有講tio̍h「依法論法」, 勞基法規定, 調動員工原則ê第1條tō thiah明「調動員工一定ài經過勞工同意」, koh-khah免講其他ê補償條款--a, 後piah若無勞委會kā thèⁿ tiâu--leh, 桃竹苗區就業服務中心kám敢án-ne亂bú?
桃竹苗區就業服務中心ê部份站(課)長, 借職權kā業者hām部屬chia̍h死死, in ē-sái借職務ê理由, chhōa kui家伙á去業者經營ê社團iah店chia̍h免chîⁿ--ê; ē-sái要求ē-kha手叫se̍k-sāi ê業者請chia̍h飯, 結果mā是免出chîⁿ; koh有kap職員談戀愛, 產生chiâⁿ chē hàm-kó͘ ê情形.
據在部屬為非sám做ê情形mā bē-chió, 可比講要求部屬配合做假siàu, kā現場徵才手冊ê價siàu虛報2倍以上, 徵才現場ê佈置mā用舊--ê來準做新--ê用, 經費差額tō té入去ka-tī ê lak袋á內. Mā有違反採購法, 先買了chiah報簽呈--ê, khai kúi 10萬kho͘買高級家具裝潢ka-tī ê辦公室, 站--nih ê kha-tián mā無經過採購法程序tō先買--落, lō͘尾因為桃竹苗中心主事者知影內情chiah無法度核銷, 到taⁿ hiah-ê kha-tián iáu掛tī站--nih. Koh-khah hàm--ê是, 上班時間招站--nih原住民就業服務員到站長室lim酒, hông拒絕了後soah一再刁難人ê業務, chit ê服務員kā當時ê中心主任反映, 結果soah顛倒受迫來離職.
根據得--tio̍h ê消息, chit款tāi-chì有看bē過ê部屬kā職業訓練局政風室檢舉, 政風室已經teh調查, m̄-koh查證了發現職訓局ná像有放水, 因為hit ê站(課)長聽tio̍h風聲, 早tō kā hiah-ê高級家具用無到原價ê 1/3價siàu賣掉, koh去到新竹縣政府要求相關人士ài替i am-khàm, che mā引起縣政府勞工處真不滿. 勞工委員會職業訓練局ê處理kám有妥當, kám ē-tàng hō͘受害者(部屬)滿意, koh tio̍h觀察tāi-chì ê發展.
Chiah-ê罪行, 其實早tī民進黨執政ê時tō發生--a, 中國國民黨執政了後koh-khah嚴重, 因為受害者m̄願koh吞忍chiah ē piak--出-來, ē-sái講中國國民黨kap民主進步黨根本tō師兄弟á, 無siáⁿ差別! 社會一般認為中國國民黨真爛, 其實民主進步黨mā無khah輸, 增差tī民進黨khah m̄敢thiah明來做, m̄-koh手路粗kah bē輸hō͘中國國民黨, m̄-chiah講chit 2黨根本tō是龜笑鱉無尾.
台灣若無建國, 若無kā中華民國ián hō͘ tó, 政黨koh-khah án-chóaⁿ輪替, 用1句民間時行ê話來講, kan-taⁿ是「siàm尿--ê換chhoah屎--ê」!
