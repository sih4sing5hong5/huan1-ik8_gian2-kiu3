讀冊會了, se̍h-se̍h唸
去參加1 ê讀冊會,真chē「出名ê少年人」參與tī內底. Góa有kóa無爽快kap ngāi-gio̍h, 到底ka-tī是siáⁿ-mih狀態? 續接偉大心靈kap行動者ê歷史了後, soah teh消極? Soah無動作? 當然mā無iáⁿ án-ne, 問題是góa beh án-chóaⁿ出手?
Ka-tī真正是lōng-liu-lian kah有chhun, 無專心teh bú組織, mā無teh thàn-chîⁿ, 粒積--ê m̄是真明確真清楚ê mi̍h-kiāⁿ. 1980年出世, 今年25, góa自信ùi細細hàn-á tō一直chhiau-chhōe到taⁿ, 看kah phēng真chē人koh khah明, m̄-koh beh án-chóaⁿ實踐? 讀冊會, 社運團體, chit-kóa操作方法, 是teh重複10年前chit-kóa sianpai in做ê mi̍h-kiāⁿ, góa ê意思是, tī方法論頂kôan chi̍t-sut-á突破to無, lán mā差不多ē-sái tī讀冊會內底看出siáng 10冬後是陳真, 陳豐偉iah某mih人.
無應該án-ne--ê, 無應該是無行動--ê, 現階段ka-tī iáu無法tō͘出力, mā m̄知beh tī toh出力, m̄-koh絕對m̄是講lóng mài去參加團體iah活動, 相信以lán ê思考訓練, 平平參與, ē-sái看tio̍h hām人無kâng ê mi̍h-kiāⁿ. Góa tio̍h-ài kā ka-tī mā kā ta̍k-ê提醒, m̄-thang o͘-pe̍h chông, kho̍k-kho̍k chông, m̄-koh mā bē-tàng無beh走, 無beh chông, 驚衝突, 尾--á soah pìⁿ做驚戰, m̄敢戰. 最近Phek-iàn姐去參加史明ê課, tī góa看--來真好, 既然lán ê戰場iáu-bōe出現, 去別人ê所在看看--leh, 學kóa mi̍h-kiāⁿ mā bē-bái.
Góa 25--a, 頭殼內ê思想超越年歲chiok chē chiok chē--ê, he是1款柔軟koh深沉ê壓力. Góa m̄敢期待ka-tī ē-sái為先鋒組織做siáⁿ-mih tāi-chì, ē-sái為組織bú出siáⁿ-mih大條--ê. M̄-koh, lán ài知iáⁿ「天命tō是一直teh走chhōe ê mi̍h-kiāⁿ」. Chit piàn縣市長選舉tńg去tǹg廢票, 專工去chhōe國中ê導師, chiah tùi i chhùi--nih, 想起國一ê ka-tī, hit chūn góa已經是班上ê意見領袖, 身軀邊lóng圍1 tīn人teh講政治, 講台獨. 最近, góa chi̍t-kóa高中同學mā一直kā góa講, 自in bat--góa tō知iáⁿ góa teh為chit ê mi̍h-kiāⁿ準備. 高中ê時, góa感覺孤單chhōe無人thang對話, m̄-chiah kui心beh考tiâu台北ê所謂一流大學, 認為án-ne chiah chhōe有對話ê對象. 總--是, góa一直teh chhiau-chhōe, 過程是歡喜koh驚惶, chhiau-chhōe「chit ê mi̍h-kiāⁿ」ê心, chiah chē年lóng無變, 到taⁿ已經真正出社會pìⁿ做自由人--a, soah iáu是感覺孤單.
Lán ê理論ài有法tō͘ hām人溝通, lán ê姿態ài phēng大多數人koh khah柔軟, m̄-koh lán thàn ê chîⁿ, 粒積ê聲望是一定無人hiah chē, che lóng無差, che tō是lán想beh péng ê價值觀, kám m̄是? M̄-koh lán bē-tàng因為chit-má無chhòng siáⁿ, tō沉迷tī某種形式ê討論, iah是pìⁿ做taⁿ ē-hiáu批評ê評論員. Lán tio̍h-ài tī ka-tī ê領域放膽踏--出-去, 用hit ê領域ê語言, khut勢, 感動iah是影響koh khah chē人, 活出另外1款性命ê品質, hō͘人欣羨, 想beh tòe.
頂禮拜góa去參加穀東俱樂部ê股東會, 教Siông--哥種田ê何老師講, ta̍k-ê lóng tio̍h感謝Chheng-siông, 因為i 1個月beh thàn 7~8萬無問題, soah來做3萬5 ê「田間管理員」. 聽講Siông--哥當初時mā面對2冬獎學金ê時間到--a, koh留1冬tō ē-sái the̍h博士, beh iah bòai ê選擇, m̄-koh i出國chìn前已經teh choh田, the̍h博士了mā是愛beh choh田, beh做sûi tō ē-sái做, nah tio̍h koh the̍h博士?
Góa beh講--ê是, ta̍k-ê可能感覺Chheng-siông做出1款新型組織ê可能性. M̄-koh che m̄是i chhōe--tio̍h-ê, 是試--出-來-ê, 是tī本來tō i ka-tī ê領域--nih. Lán tio̍h-ài chhōe tio̍h適合ka-tī實踐ê角色, 適合ka-tī ê所在, 不是強逼ka-tī去bú siáⁿ, 去toh 1 ê團體.
重讀卓榮德1996年寫ê文章, 講tio̍h先鋒隊成員tio̍h-ài有ê準備, lóng總有5點. 其中最後2點tō是反省ka-tī, ia̍h tō是反省ka-tī ê心靈; koh來chhōe tio̍h ka-tī合su ê角色做hō͘好. 今á ta̍k-ê有緣份chò-hóe, lóng是Tek-hôa chit kúi年來不斷chhōe人聚會, góa chiah有機會hām已經出社會, 娶bó͘生kiáⁿ ê各位熟識, án-ne真好, lán屬tī無kāng領域, 收--tio̍h ê資訊chiah ē完整. Góan chit kúi ê khah幼齒--ê, 一直teh chhōe ka-tī ê定位, ká-ná清楚soah koh bông霧. Ta̍k-ê chìn前士農工商無êng thàn食, 無tiāⁿ-tio̍h有teh思考chit-kóa問題, m̄-koh che的確是lán ài面對--ê.
Gramsci bat提出先鋒組織siāng難--ê, tō是beh án-chóaⁿ渡過革命情勢soe-bái期, 火mé koh無hông phah hoa--去. Góa想tō是ta̍k-ê tī ka-tī ê領域拓展, 真正kā運動納入性命ê 1部份, m̄是kā當做熱情, 趣味, 理想. I既然hām性命一體, án-chóaⁿ面對運動低潮tō是án-chóaⁿ面對性命低潮ê問題, án-ne看, 問題ē khah清楚. 性命狀態無tú好, lán beh án-chóaⁿ應對? 真明顯to m̄是用策略, m̄是用頭殼想, 應該是用生成有ê能力(保全性命ê天性)來解決.
Chi̍t-kóa食一般頭路ê朋友, 一直kā góa講góa行--ê是真正合su ê路, koh一直kā góa鼓勵, góa是歡喜koh驚惶. M̄-koh che lóng無要緊, che是自我期待chiâⁿ做先鋒成員tio̍h面對成長--ê, ta̍k-ê chiah勉勵.
Lán teh做--ê, 是hām ka-tī, 歷史, koh有過去反抗ê進步心靈對話, m̄-koh困難--ê是, lán koh tio̍h要求ka-tī m̄-thang空思夢想, mā bē-tàng急beh浮頭, che是性命ê藝術, mā是運動ê意義, hōan-sè--lah!
