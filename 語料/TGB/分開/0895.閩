這個體制作孽siuⁿ chē
Tio̍h-ài phāiⁿ 2個十字架
Chiah會tàng贖 i ê罪
這個bē-hiáu反省ê體制
Kā十字架印tī曆紙
過1工就lih 1張
Bē-su是tih講
Lán受ê傷害kap破--去ê紙kāng款
用糊á糊會tńg--去
這個m̄肯認錯ê體制
Tī街á路插旗á
白色ê日頭是愈chhiō愈烏暗
紅色ê地是beh記念tùi lán ê屠殺
藍色ê天是lán恐怖ê記tì
I m̄知iáⁿ
歷史ê審判
M̄是加phāiⁿ 1個十字架
就chún煞
