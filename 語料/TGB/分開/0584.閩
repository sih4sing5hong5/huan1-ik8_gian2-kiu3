寫hō͘奴隸á kiáⁿ (6)
Chhiâng-chāi有人招góa beh káng án-chóaⁿ來改變lán chit ê所在, khah早góa總--是3, 2句tō kā人thuh--落, 讀大學ê時tú tio̍h kúi-nā ê真特別ê sianpai, in bē-chēng-bē tō點破góa看世界ê死角, 教góa chiâⁿ chē解破chit ê世界ê mê-kak.
到lō͘尾來, góa bē koh趕緊beh kā人thuh, 特別是對比góa khah少年--ê, góa tì覺tio̍h ka-tī mā bat像in án-ne jia̍t-phut-phut, ta̍k不時to想beh招人bú豬bú狗. Góa phēng人khah好運去tú tio̍h hiah-ê sianpai, o̍h tio̍h bat透chit ê世界ê功夫, 出業了後koh tī運動kho͘-á gô chiok大lìn, 投入chiok大ê khùi力, 付出chiok大ê代價, tit tio̍h chiâⁿ chē別人無tiāⁿ-tio̍h有ê經驗, 了後離開hit ê kho͘-á, koh khai jōa久ê時間來消化, hō͘ ka-tī沉底.
Lí ê出世, hō͘ góa koh有無kâng ê體會, mā o̍h ē-hiáu靜心去理解--in. Chit款體會kap轉變是lí教góa bat--ê.
Lí iáu真細hàn, chhím開始tòe大人tàu-tīn chia̍h飯hit-chūn, 桌頂ta̍k項菜lí lóng ē想beh chia̍h看māi. Lí若討beh chia̍h薑, kā lí講m̄-thang, 薑ē hiam kám有khah-cho̍ah, mài講m̄知hiam, hām「hiam」是siáⁿ to iáu m̄知--leh, 若無hō͘ lí ka-tī試--1-chhùi-á, koh-khah án-chóaⁿ kā lí擋, lí mā是無法度thang了解是án-chóaⁿ beh擋lí m̄-thang chia̍h.
Koh像講, góa kā lí牽--leh, chò-hóe khiā tī 1 tó͘牆á邊, 牆á比lí kôan真chē. Góa kā lí講牆á hit pêng面有樹林á kap溪á, jōa súi tú jōa súi, 講kah chhùi角全pho, lí khah看to是hit tó͘ hō͘ lí看bē tio̍h頭前ê壁. Góa若m̄知tio̍h khû--落-來, 用kap lí kāng款ê kôan度看, hōan-sè koh ē怪罪lí: góa講kah chhùi-chhiu lóng phah結--a, lí iáu是無teh chùn-būn.
Beh hō͘ lí看tio̍h牆á外口ê世界, góa tio̍h-ài kā lí抱起來góa ê肩胛頭; beh踏入去hit ê sù-sī ê所在, tio̍h-ài先kā牆á thiah掉, góa是tio̍h直直叫lí緊kā牆á thiah掉, iah是góa tio̍h先chhōa頭, 動手去kā thiah?
Tī lán chit ê所在, 無論hoah講「台灣人無覺醒」, iah是面對被壓迫者, 面對弱勢者ê時, kám正經知影tio̍h kap in khiā pêⁿ kôan來理解in ê感受, in ê處境? 面頭前hit tó͘ hō͘ in看bē tio̍h未來, 看bē tio̍h ǹg望ê牆á, lán tio̍h tāi-seng動手來thiah, iah是beh怪in m̄願thiah, m̄敢thiah, m̄知thang thiah?
