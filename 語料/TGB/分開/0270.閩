恭喜ah! 中產階級
1. 高考beh加考中國憲法. Che根本tō是beh hông統一chìn前ê洗腦作業, 中國人ê中華民國殖民政府已經有tńg去中國殖民母國ê共識, 台灣ê土地kap人民ē chiâⁿ做伴手禮.
2. 大甲鎮瀾宮beh投資中國200億. 拜媽祖, 接受台灣信眾奉獻ê鎮瀾宮, óa-hù寄生tī殖民政權ê庇蔭, lô͘-môa pìⁿ做地方仕紳; 台灣hông統--去chìn前, 趕緊kā資金the̍h去進貢中國, 保庇後日á ē-tàng繼續有「信仰自由」ê「恩賜」.
舊年, 殖民政府有新規定: 語言治療師tio̍h-ài考領執照. 去參加考試ê朋友想無是án-chóaⁿ考試題目ê範圍內底, 包括30% ê中國簡體字教材? Chit-má soah hām高考mā án-ne, 增差是語言治療師考試無媒體報導, 照常考中國教材, 高考因為有報--出-來, 反彈真大chiah趕緊取消. Kám講che是teh執行中國國民黨kap中國共產黨ê「和平協議」? 台灣人kám知影中華民國he-ku bē忍leh sàu, bē-chēng投降tō已經通到siáⁿ-mih程度--a? Lán kám有châi-tiāu kā監督? Kám有法度kā反制? Iah是kan-taⁿ ē-tàng拜求teh-beh去中國ê媽祖kā lán保庇?
Chit kúi冬來台灣teh siáu考證照, che kám m̄是替未來中國chia̍h台灣了後úi-bih人才? 是驚講koh免kúi冬, 手--nih有證照--ê beh服務--ê已經m̄是chhiâⁿ養--in ê台灣社會, 顛倒是hông分配tī中國ta̍k角勢, 去提昇「偉大祖國」ê社會現代化.
Lō͘尾, góa kan-taⁿ想beh講: 恭喜ah! Chiah-ê台灣認同無重要ê中產階級!
