Hō͘ teh-beh出世ê奴隸á-kiáⁿ
Lí teh-beh出世--a, ma-ma kap pa-pa kui心期待lí來到góan ê生活--nih. Teh thèng-hāu lí來到chit ê世界chit kúi-nā月日--nih, lín ma-ma ke真辛苦, tio̍h注意身體ê變化, koh不時ē有精神ê煩惱. 總--是, chit kúi-nā月日來ê thèng-hāu hām不安, tī lán sio見面hit工, lóng ē pìⁿ做歡喜ê心情.
Lí beh出現ê日子jú來jú óa近, góa chiâⁿ期待chiâⁿ歡喜, m̄-koh soah mā jú來jú矛盾, lí生--來tō是奴隸á命, 想--tio̍h góa tō真艱苦真m̄甘願, mā對lí真失禮.
Góa iáu少年ê時, 對lán「人m̄-chiâⁿ人」ê運命tō chiâⁿ siūⁿ-khì chiâⁿ不滿, lō͘尾se̍k-sāi kúi ê sianpai了後, chiah了解lán是奴隸chit ê事實; koh lō͘尾, hām lín a-kong, a-má kap a-chek chò-hóe去日本, chiah知影做人kap做奴隸差別有jōa大.
自án-ne來, góa tō一直teh想mā一直teh走chhōe: beh án-chóaⁿ做chiah ē hō͘ lán ùi「奴隸」pìⁿ做「人」. Taⁿ lí beh出現來tī góan ê生活--a, góa soah iáu無法度hō͘ lí享受「人」ài有ê生存環境. Lín ma-ma kap góa無chiok專心去thàn-chîⁿ, thàn koh-khah chē chîⁿ, 物質生活koh-khah sù-sī, 奴隸iû-gôan是奴隸; góan mā bē mî-chiⁿ beh hō͘ lí讀khah好ê學校, koh-khah án-chóaⁿ好, oan-na是豬狗cheng-seⁿ ê教育.
Lí ta̍uh-ta̍uh-á大hàn, tī外口se̍k-sāi其他gín-á伴ê時, hōan-sè ē giâu疑, 是án-chóaⁿ lán tau講ê話beh kap人無kâng; 等lí koh-khah大hàn, lí ē發現lán tau講ê道理mā kap外口人無kâng; 外口hông欣羨o-ló hiah-ê有頭面ê人, tī lán tau顛倒kā phìⁿ-siùⁿ, 做奴才來peh起奴隸頭殼頂, chit款--ê無siáⁿ thang iāng? Lán sui-bóng iáu是奴隸, m̄-koh lán beh做「人」, m̄免o̍h人做cheng-seⁿ.
Tī che過程--nih, lí ē tiû-tû, ē懷疑, ē痛苦, mā ē án-ne來khek虧. Góa ài hō͘ lí了解, 想beh得tio̍h siáⁿ, 生成ài用相對ê代價來換. 若beh有做「人」應該有ê志氣kap原則, 當然tio̍h付出代價, beh ùi「奴隸」pìⁿ做「人」, oan-na tio̍h付出代價. Che道理是別人tau bē教--ê.
M̄-koh lí m̄好煩惱出世tī lán tau ē ke jōa辛苦. Ma-ma kap pa-pa有1 tīn別人無ê朋友, in ē tī邊--á tàu看顧, chò-hóe陪伴lí大hàn, che是lí贏--人ê驕傲. Góa mā beh kā lí保證, góan ē koh-khah認真koh-khah phah-piàⁿ, hō͘ lí早1工脫離「奴隸á命」, 享受做「人」ê尊嚴!
