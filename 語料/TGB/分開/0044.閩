林á伯ê故事
細漢ê時, 厝邊有1 ê「林á伯」. 因為老父tī外地choh-sit, 老母sì-kè kā人choh農, góan chit kúi ê gín-á tō寄hō͘林á伯照顧, 收容a伯ê a-ḿ日--時mā tio̍h出外做khang-khòe, choaⁿ-á lóng是林á伯煮飯hō͘ góan chia̍h, 生活--nih發生大大細細ê tāi-chì mā總--是tāi-seng kā a伯講.
讀國校á ê時, 開始知影『蔣總統』, pàng-o̍h了後去a伯in tau tō kā i講老師教--ê偉大『蔣總統』jōa gâu tú jōa gâu, bē-su pìⁿ做góa心目中ê英雄. 有1工, a伯擋bē-tiâu, 開始chhò-kàn-kiāu「蔣介石」, góa驚kah緊kā老母講:「林á伯是共匪, 是pháiⁿ人, mài koh去in tau.」Koh來góan tō lóng無siáⁿ敢去「共匪」in厝. Lō͘尾林á伯kui家伙á搬去桃園市區, choaⁿ-á án-ne疏遠--去.
讀大學了後, 因為工業區開發, góan準備搬sóa到桃園市區hit間早前góan老父kap林á伯in tàu-tīn買ê厝, ta̍uh-ta̍uh-á聽tio̍h父母講tio̍h林á伯, chiah了解林á伯稀微ê一生.
林á伯出身tī中國ê沿海省, 少年時, 有1工去電影院看電影, 電影做到1半軍隊soah chông入來lia̍h人, i kap真chē少年cha-po͘人目chiu hông om--leh, pa̍k-pa̍k chò-hóe, 目chiu thí--開ê時, 人已經tī駛ǹg台灣ê船頂--a. 到台灣tō tòe軍隊生活, i總--是想beh偷走tńg故鄉, 尾--á ka-tī 1 ê來到góan chit ê偏僻ê庄á, 隔壁ê a-ḿ因為孤1人chhiâⁿ養2 ê gín-á, tō kā收留. 林á伯bē-hiáu講台語, koh是軍隊ê逃兵, mā m̄敢出外chia̍h頭路, kan-taⁿ thang留tī厝--nih tàu做kóa khang-khòe. 林á伯chiok氣蔣介石, 害i看1場電影soah永遠kap親人分離, 無法度saⁿ見. 聽tio̍h góa ùi學校知影ê『蔣總統』, 應該是為tio̍h hō͘ góa了解真相, chiah ē大聲lé罵.
台灣開放到中國探親了後, 林á伯mā chhôan chiâⁿ chē lé-mi̍h tńg去探親, tńg去到in tau, 父母lóng無tī--leh-a, kan-taⁿ ē-tàng跪tī墓牌頭前khàu, 離開hiah久--a, mā感受bē tio̍h兄弟姐妹ê親情, 顛倒hō͘ hiah-ê親人大khà-iû, chheⁿ-chheⁿ-kông-kông tńg來到台灣ê厝. Tńg--來了後, i m̄-bat koh tńg中國ê故鄉, m̄-koh mā choaⁿ-á ut-chut ut-chut, 過無kúi冬tō破病過身.
當年蔣介石失去民心, 軍隊直直phah敗, sì-kè lia̍h人去做兵, 像林á伯chit款無tāi無chì hông lia̍h來到台灣做兵--ê, 心內充滿離開親人kap思念故鄉ê艱苦, chit款ê受害者m̄知有jōa chē?
林á伯本底ē-sái留tī軍隊安心á過日子, 若有機會升官, 老--a koh thang有bē-bái ê生活輔導金, m̄-koh i拒絕tī冤仇人ê部隊屈辱過日子, 甘願生活艱苦過. Hit-chūn i bē-hiáu台灣話, ài tī chiah-nī生疏ê環境生存實在真oh, hōan-sè ē thàn無chia̍h來iau--死? Mā hōan-sè ē hông phah--死? Lō͘尾sui-bóng好運tú tio̍h beh kā收留ê a-ḿ, m̄-koh i iáu是無法度kā海峽hit頭ê親人pàng bē記, a-ḿ ê大hàn hāu-seⁿ m̄-chiah對i真無認同, 有2 ê家庭, soah無真正ê歸屬, ut-chut來過身.
Ē想tio̍h林á伯, 是ùi教育體制優越5千年歷史ê騙局--nih cheng-sîn了後, kiàn-nā想tio̍h chhím讀國校á ê時, kā『蔣總統』當做偉人ê gōng tāi-chì, tō lóng ē koh想tio̍h hit ê厝邊「林á伯」. Pêⁿ-pêⁿ是ùi中國走路來台灣ê外省兵, hiah-ê享受台灣人資源ê權力者, kám bat對林á伯iah是hiah-ê身軀chhiah『殺豬拔毛』,『不能死, 要活著』,『反攻大陸』, tòa tī破破爛爛ê眷村, iah是溪岸邊違建ê老兵, in kám bat講1句失禮? In kan-taⁿ ē利用美麗ê口號來kā in sńg-tn̄g, kā in看做是鞏固統治權ê工具.
Lán tiāⁿ-tiāⁿ笑中國烏心貨ê手路, mā拒絕買中國ê àu貨, m̄-koh想想--leh, lán ê教育體制kap中國àu貨比--起-來無khah輸--in, lóng是假--ê, lán soah tio̍h kut-la̍t lóng總kā背--起-來, 一直到taⁿ教育體制iáu繼續teh教虛假ê 5千年歷史, 阿Q式ê漢人沙文主義, hō͘後1代koh teh做大國ê春秋大夢, 對ka-tī生活ê土地soah m̄知半項, koh-khah免講像「林á伯」chit款受壓迫人民ê歷史--a.
