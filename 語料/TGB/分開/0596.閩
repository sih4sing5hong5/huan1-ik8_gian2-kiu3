田庒kap都市
7/8~7/10 tī宜蘭Siông--哥hia辦SOI (生活營). (今年是第kúi屆--a? O͘~O͘~第9屆!) Tī hia tòa 3工ê田庒生活, tńg來到台北soah ná像已經離開kui月日--leh, 頭1工上班kui ê人lóng gōng神gōng神, 身軀照常teh tín動teh choh-sit, m̄-koh頭殼內完全m̄知ka-tī bat做過siáⁿ tāi-chì, 講過siáⁿ-mih話, “心” koh khah是iáu未調tńg來台北ê步調.
理想tī hia, beh kéng siáⁿ-mih款路行到hia? Siông--哥選tio̍h siōng適合ka-tī, mā是ka-tī想beh做ê路行--a, ah góa--leh? Beh kéng toh 1條路行ǹg góa ê目標?
看老1輩--ê ká-ná無chit-lō困擾, 厝--nih種田tō tòe leh種田, 1 khu田飼厝--nih ê人bē飽, 少年--ê tō出外去工場上班, in kám bat想過ka-tī kah意做siáⁿ? 適合做siáⁿ? M̄-koh in 1世人iáu是án-ne行--過-來.
少年chit代, ká-ná khah有法tō͘ kéng ka-tī愛做ê sit頭做, 頭路百百款, 機會chē, m̄-koh限制mā chē, 無形中現實環境ê束縛mā ná來ná chē, lán teh做--ê kám正港是lán愛做--ê? 有thang發揮lán ê價值ê頭路?
Góan老pē普通時á tī工場上班, 下班了後kap hioh-khùn日的確ài去園--nih lau-lau--leh, tō算無siáⁿ sit頭ài做, i oan-na khut力走. 對i來講, i chiâⁿ清楚工場ê頭路是teh飼bó͘-kiáⁿ niâ, góan園chiah是i生活, 趣味hām價值ê所在, góa tī厝ê時, i不時to beh招góa去園--ê散步.
有tang時á góa soah顛倒欣羨góan老pē chit款生活, 田園是án-chóaⁿ chiah-nī有吸引力? Ē-tàng hō͘台灣人甘願做甘願受? Koh hō͘ in ùi hin内底體會生活哲學. Siáng講in無價值? Kiám-chhái老1輩--ê phēng lán少年--ê koh khah了解人ê價值tī toh位.
少年--ê tī都市phah拚了, kám koh有田園thang hō͘ lán hioh喘--1-ē? Lán若失業了後, kám有田地thang hō͘ lán tńg去種choh? Lán若退休了後, kám koh有田塗hō͘ lán bóng lā bóng度日子?
Siông--哥, Bí-hông姐, Gî-liân, Tài-chiàng in kui家伙á ê生活, hō͘ góa bē-su看tio̍h in ê笑面tō滿足--a, 享受in ê笑面了後, góa mā tio̍h開始走chhōe góa留tī都市ê價值, iah是góa tio̍h創造siáⁿ-mih價值?
