想tio̍h詹益樺 / Tōa-thâu-liân
Koh是中國思想teh作怪! / Tek-hôa
民進黨ê核心價值? / Noya
Se̍h台灣1 lìn / Pasuya
Siáⁿ-mih是叮蜂 / Chìn-kiông
想tio̍h詹益樺
Tōa-thâu-liân
5月19是運動者詹益樺自焚ê日子, 17冬前, i tī外來殖民政權ê統治中心總督府頭前, 結束ka-tī ê性命對抗中華民國國民黨ê高壓統治.
對20外歲á ê少年人來講, 鄭南榕加減bat聽--過, m̄-koh若講tio̍h詹益樺, tō罕leh有人bat. Góa讀大學參加台語文社了後chiah開始知iáⁿ詹益樺, chhím頭á, 總ē聽tio̍h有人chiâⁿ無認同講: 「是án-chóaⁿ beh自焚? 活--leh m̄是ē-tàng做koh khah chē tāi-chì?」是--a, 活--leh ē-tàng做chiok chē tāi-chì, m̄-koh lán活--leh ê人有做siáⁿ-mih tāi-chì?
Chit kúi工koh重看胡慧玲ê《我喜歡這樣想你》, góa chiâⁿ欣賞i看鄭南榕ê角度, 無哀怨, 無悲情, i講i chhiâng-chāi用快樂ê心情teh siàu念鄭南榕. Lán是m̄是mā ē-tàng用chit款心情來理解詹益樺?
