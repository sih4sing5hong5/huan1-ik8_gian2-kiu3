遊行piàⁿ選舉
5月17, 民進黨tī台北發動「嗆馬」大遊行, 主辦ê民進黨宣佈講有60萬人khiā出來參加. Che是1場kan-taⁿ有口號soah無內容, 無策略, 無目的ê遊行.
Ùi舊年「8‧30」到今年「5‧17」, 台派團體kap民進黨舉辦過kúi-nā場超過10萬人ê「嗆馬」大遊行, m̄-koh kiàn-pái遊行了ê結論, lóng是「馬英九kap國民黨iû-gôan無teh重視lán ê聲」.
國民黨「完全執政」? 國民黨tī立法院超過3/4席次, lán無i法? Éng-kòe ê國民黨, 勢力phēng chit-má khah大mā khah強ngē,「反對黨」tī國會hām 20席to無, chiūⁿ街頭遊行lóng kúi千人, ke̍k-ke chiâⁿ萬人, 是án-chóaⁿ tō有châi-tiāu迫kah國民黨一直退? Chit-má kha̍p-bē-tio̍h tō chiâⁿ 10萬人, kúi 10萬人chiūⁿ街頭, 國民黨m̄-nā無teh chùn-būn, 動員--出-來ê群眾soah jú行jú無奈, jú行jú ut-chut, jú行jú消風, jú行jú無國民黨ê法, 到底是toh位teh無tùi-tâng?
Tī總督府頭前ê廣場, 演講台頂á, 民進黨黨職kap公職1 ê接1 ê chiūⁿ台演講, 對馬英九政權「親中國」ê政策, in批判kah 1 ê phēng 1 ê khah大聲. M̄-koh有60萬人行出來做in ê bá-kuh, 民進黨soah無法度提出講in beh án-chóaⁿ來抵制, 阻擋馬政權ê親中政策! 遊行lō͘尾soah pìⁿ做「選前之夜」, 本底ê訴求無--去-a, 民進黨公職1 ê 1 ê演講soah, 主持人tō chhōa群眾hoah「某某人當選」,「民進黨加油」!
群眾tòe leh旗á搖ah搖, 口號hoah ah hoah, o̍at過頭來soah mā講m̄知來參加chit-pái遊行有siáⁿ-mih lō͘-ēng. 民進黨, 台派團體kap群眾kám m̄是互相teh裝siáu--ê? 動員60萬人, 舉辦1場無法度有siáⁿ-mih作用ê遊行. Che chiah有影是全世界無ê「台灣奇蹟」!
Kah若民進黨chiah-ê公職tī中華民國體制內無國民黨ê法, siáⁿ-mih法案, siáⁿ-mih政策to擋bē落--來, nah m̄ kui-khì宣佈「lín-pē bòai kap lí sńg--a」, 全部辭職退出立法院, 順續宣佈立法院是國民黨in 1黨ê國會. 若無, in繼續留tī體制內, 除去個人ê出路kap享受體制ê資源, 利益, 到底是有siáⁿ-mih lō͘-ēng? 繼續kā選票hām熱情交去in ê手頭, lán ê處境到底有thang得tio̍h siáⁿ-mih改變?
台灣社會被壓迫者ê處境jú來jú bái, m̄-koh統獨問題若無解決, 階級問題tōē hō͘藍綠動員一直來ah-tiâu--leh; 若繼續m̄敢hō͘民進黨tó, 繼續相信in hit套「選舉救台灣」ê價值認知, 民族獨立ê問題tō無可能ē解決!
Lán對馬政權ê不滿, kám kan-taⁿē-tàng繼續用chit款大遊行來siau-tháu? Kám講台灣ê出路tō是「民進黨加油」kap「XXX當選」?
