反對iah是反抗?
早期ê黨外是反國民黨威權統治ê 1 tīn人結chò-hóe, 有不滿國民黨資源分配ê地方派系, 有ùi國民黨走--出-來ê政客, 有都市ê智識份子, 思想iah理念lóng無kài kâng, siōng大ê共識mā m̄是beh反iah ián倒國民黨, kan-taⁿ是beh「改革/改良」hit-ê統治體制, 像講hoah擴大參政權, 落實(殖民體制)憲法ê人權kap自由保障chiah-ê訴求, koh-khah實際--ê, 是tī ta̍k-pái選舉當選koh-khah chē席次.
Mā tō是講, 黨外─民進黨chit-ê台灣反對運動ê結合(m̄是反抗運動), m̄是beh kā外來統治體制kiat hō͘倒, 對統治體制mā無全面性, 一致性kap深刻ê批判, kan-taⁿ teh期待kap拜託體制ài改良hām調整, beh透過選舉入去體制ê台灣人, thang得tio̍h koh-khah chē政治席次kap資源分配. 民進黨代表--ê, kan-taⁿ是群眾對國民黨情緒性tū-lān, 無形成反抗ê思想kap價值, 因為in無beh「反抗」, kan-taⁿ「反對」niâ, koh是「忠誠ê反對黨」!
20冬來lán是án-chóaⁿ beh支持民進黨? 是為tio̍h beh改變lán ê困境, iah是為tio̍h beh hō͘民進黨得koh-khah chē票, tiâu koh-khah chē人, chiah來teh kap國民黨chhia拚?
Lán來看外省本省, 軍公教18%, 眷村改建, 軍公教學費補助chiah-ê問題, 對chiah-ê不滿kám是「族群情結/矛盾」引起--ê; m̄-koh反對者提出ê訴求方向, mā tú-tú反映台灣人ê思考模式kap價值觀, 用「平等」ê口號要求ta̍k-ê比照hiah-ê特權待遇, m̄是先要求ài kā「特權優待」廢掉. Án-ne來看, lán支持民進黨是要求體制ài改良kap調整niâ, 無否定既有體制ê資源分配!
先kā外省本省ê問題hut kah bē收煞, 到lō͘尾koh hoah「族群和解」「包容」chiah-ê口號, kioh-sī án-ne hoah-hoah--leh, tō有法tō͘化解chit-ê問題, m̄-koh piān若pōng-tio̍h選舉, in tō koh ùi lak袋á kā「族群矛盾」jîm出來lā. 無論hoah--ê是「族群和解」iah「族群矛盾」, 問題kám tōē解決--a?
Chit-ê問題kám hiah簡單tō thang hú掉? 若準chit-má chit-ê體制是台灣人ê體制, 是所謂ê本土政權, án-ne就族群, 階層kap階級chiah-ê層面來看, 資源分配kap族群, 階層iah是階級ê人口比例kám有sio符合? 選舉--出-來ê公職比例kám有符合chiah-ê比例? 過去ê雙重匯率,「中央民意代表」選舉kap公務員考試ê「省籍配額」chiah-ê雖bóng chit-má已經廢除, m̄-koh kap chit-má社會無合理ê結構kám lóng無關係? 是án-chóaⁿ被剝削者ài容允koh體諒資源享受者ê感情kap歷史記tì? 是án-chóaⁿ被壓迫者bē-tàng phìⁿ-siùⁿ蔣pē-kiáⁿ, 顛倒koh tio̍h顧慮統治集團對「民族偉人」ê感情?
民進黨kám有iáⁿ認真teh面對chiah-ê問題? Iah是kan-taⁿ teh考慮選舉造勢kap輸贏? 民進黨kám有iáⁿ beh kā資源分配chhiâu hō͘合理? 若有iáⁿ是án-ne, 是án-chóaⁿ民進黨kan-taⁿ敢kā 18% sió-khóa調khah kē, soah m̄敢kā chit款「特權」廢掉? Ta̍k-ê支持民進黨到底是teh支持siáⁿ?
提出chit款反省若iû-gôan ē hông批講是「XX沙文主義」, 若iáu-koh ē hông怪罪是teh「破壞社會和諧」; 批判民進黨若ē hông罵做是「受統派媒體影響」, 是「破壞團結ê歷史罪人」, án-ne, chit-má chit-ê體制到底是siáⁿ-mih人ê體制? 舊底thún-ta̍h chau-that台灣人ê體制kám chiaⁿ實結束--a?
