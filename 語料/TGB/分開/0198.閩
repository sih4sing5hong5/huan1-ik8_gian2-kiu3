若去過日本, 對in sù-sī ê公共空間百面ē真欣羨. Kap台灣sio比phēng, 行tī日本ê街á路實在真享受, bē phīⁿ-tio̍h kui路ê臭煙味, 人行道mā無擋kah kui-chōa ê o͘-tó͘-bái hō͘ lán ná行tio̍h ná閃.
台灣都市ê空間總--是利用到盡pōng, hō͘生活tī chia ê人過kah ak-ak-chak-chak. 日本ê經濟比台灣khah發展, m̄-koh in大都市留chiâⁿ chē空間來做公園, 人行道kap pha車場. Pha車場chē, 路邊tō bē hō͘車chhah kah e̍h-chiⁿ-chiⁿ, 行路ê空間若sù-sī, 大眾交通系統koh方便, 路--nih tō bē有hiah chē車teh走, 路mā m̄免hùn kah jōa大條, án-ne來都市ê公共環境tō ē ke chiâⁿ清爽, 生活品質mā ē tòe leh提升.
日本ê大都市--nih lóng有大大phiàn ê公園, sì-kè mā lóng有大大châng ê樹á, 流經過都市ê溪á mā chheng-khì kah看ē tio̍h溪底, hō͘人ē-tàng óa近水kîⁿ; in ê都市內底mā ē保留chiok chē歷史ê hō-jiah. Tī台灣, 一切lóng hō͘「經濟開發」ah--過, 大樓jú起jú kôan, 車路jú hùn jú khoah, 有chi̍t-sut-á空間tō緊beh「開發建設」, 像台北淡水河Kan-tāu到淡水chit-chat, óa水kîⁿ hiah大phiàn ê草埔地真無簡單chiah回復, soah tō趕緊beh tiàm hia起快速路, kā人hām溪流隔--開. Tī chit款環境內底, 人beh nah活ē輕鬆.
公共空間ê設計, 應當ài做kah hō͘人方便, sù-sī, 好用, 日本ê táⁿ-má膠路是平--ê, 準有chíⁿ-á (人孔蓋) iû-gôan是平平平, bē chia phok--出-來hia koh nah--落-去. Tī台灣無論行路iah駛車, 無論人行道iah車路, tiāⁿ-tio̍h ē hō͘人氣--死, mài講有chíⁿ-á iah補khang, kui-chōa新鋪ê路無kúi工sûi tō bē平, 聽講台灣鋪táⁿ-má膠路用--ê是日本30冬前ê技術, 鋪路m̄免siáⁿ-mih高技術, 台灣soah hām chit款siōng基礎ê工程to chhòng kah li-li-lak-lak.
都市土地空間ê規劃, 利用kap開發, hām財團, 官僚iah政客ê利益有關係, tī日本當然mā是án-ne, m̄-koh in oan-na做ē出品質chiah好ê基礎建設.
台灣m̄是欠缺基礎公共建設ê資源, 街á路--nih ta̍k不時to有工程teh進行, 特別是若óa年底, 路--nih ê工程koh-khah chē, 為tio̍h消化預算, 公共空間tio̍h ē大翻修, 人行道ó͘掉重做, 安全島kap路邊ê花栽換種新--ê, táⁿ-má膠路mā hōan-sè有thang kui-chōa重鋪, m̄-koh ta̍k冬án-ne teh做, lán soah oan-na享受bē tio̍h sù-sī有品質ê公共環境, lán是án-chóaⁿ tio̍h koh忍受--落-去!
