法會結束了後, A砲tńg到厝bē顧得洗身軀, tō緊kā烏龍師ê秘訣sa出來好好á研究--chi̍t-ē. 隔tńg工透早tō sûi去組á頭hia簽牌, 暗時開獎了chiaⁿ-si̍t hō͘ i tio̍h tio̍h 2 ê號碼, sui-bóng pun--tio̍h ê獎金無chē, m̄-koh A砲iáu是歡喜kah beh死, 專工chhôan kóa酒菜走去百姓公廟答謝烏龍師.
A砲ná kā ta̍k-ê thîn酒ná講:「烏龍師--ê, lí ê秘訣太準--leh, 後pái iáu tio̍h請烏龍師多多照顧.」烏龍師應講:「He是神明賜--lí-ê, lí應該ài感謝神明, 替神明做kóa tāi-chì.」A砲問:「Góa當然願意替神明做tāi-chì, m̄-koh beh án-chóaⁿ做--leh?」烏龍師講:「Cha-hng媽祖m̄是有指示? Ài kā媽祖刻金身chhāi tī庄--nih, góa看chit項tāi-chì tō交hō͘ lí來辦.」A砲想想--leh講:「刻金身是無siáⁿ問題, m̄-koh beh chhāi tī toh位?」烏龍師講:「庄--nih m̄是有1間大道公廟? 廟是便--ê, kā媽祖請--入-去tō好--a.」A砲問:「M̄-koh大道公廟有A本叔tī--leh, i nah ē答應?」烏龍師講:「Che lí m̄免煩惱, góa ē教lí án-chóaⁿ做, bîn-á-chài開始lí ta̍k工去廟口chhōe人khai-káng, 講媽祖託夢hō͘--lí, 叫lí通知庄--nih ê鄉親, 講媽祖beh入大道公廟, ta̍k工lóng去講, 過--kúi-工-á góa ē去kā lí tàu-saⁿ-kāng.」A砲聽了:「好, góa ē照lí講--ê去做.」
隔tńg工, A砲照烏龍師ê hoan-hù, 去到廟口宣傳媽祖beh入大道公廟ê tāi-chì, sio連續講3工, 廟公A本叔mā聽--tio̍h-a, 大聲罵A砲烏白亂講, A砲應--i:「是媽祖託夢kā góa講--ê, lí罵góa beh chhòng siáⁿ！」2 ê tō án-ne 1句來1句去, 邊--á圍1 tīn人teh看in oan-ke.
Hiông-hiông chông 1 ê人出--來, 衝去到廟公面頭前kā siàn 2 ê chhùi-phóe, 原來是烏龍師--ê, i又koh khí-tâng--lo͘h, kā A本叔siàn 2 ê chhùi-phóe了後, koh用cha-bó͘聲kā A本叔講:「Lí是án-chóaⁿ beh阻擋本宮入chit間廟?」A本--á hông siàn 2 ê chhùi-phóe, soah gāng--去講bē出話, A砲看tio̍h烏龍師khí-tâng, sûi跪落kā拜, 圍tī邊--á ê村民前kúi工á tō看過媽祖附身, mā趕緊tòe leh跪--落.
烏龍師o̍at頭kā村民講:「大道公已經任滿tńg天庭--a, 天庭kā本廟交hō͘本宮, 前kúi工á tī百姓公hia tō講--過-a, lín kám bē記--得-a?」眾人hàiⁿ頭講:「無bē記--得, 無bē記--得……」烏龍師接續講:「廟公A本--á chē歲--a, tio̍h tńg厝抱孫, lín講án-ne tio̍h--無?」眾人koh tìm頭:「Tio̍h!」Koh來i kā A砲講:「Lí, 本宮入廟ê tāi-chì tō交hō͘ lí負責.」A砲緊應:「弟子知影--a.」烏龍師講:「7工內ài kā tāi-chì辦好.」講soah, 烏龍師退tâng, 4 ê徒弟á kā烏龍師chhah去邊--á hioh-khùn.
A砲kap村民khiā--起-來, ta̍k-ê 1句1句講bē soah, A本叔gāng-gāng chhāi tī hia, A砲kā gōng神--去ê A本叔講:「Chit-siaⁿ lí相信--a ho̍͘ⁿh, 媽祖公開附身開金口--a.」邊--á ê村民mā tàu贊聲:「Tio̍h ā, ta̍k-ê lóng看--tio̍h-a, A本叔, lí趕緊kap A砲交接, 好緊tńg厝養老--a.」A本叔無koh講siáⁿ-hòe, tìm 1 ē頭tō ǹg廟--nih入--去, ná行手ná so tú-chiah hông siàn--過ê chhùi-phóe, chit-chūn chiah開始感覺疼.
