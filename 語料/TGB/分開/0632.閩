A-lân(3)@Toa-thau-lian
過 1 禮拜, A-lân kap Chēng-gî 陪 A-mūi 去見上帝, 到約定 ê 地點, 上帝已經坐 tī 窗 á 門邊 ê 桌 á teh thèng 候--a, A-mûi 緊張緊張, kā A-lân hām Chēng-gî ê 手 tēⁿ--1-ē, tō 行--入-去. A-lân hām Chēng-gî tńg 去宿舍 beh 等看有 A-mûi ê 信號--無? In 約定講, 若情形無 kài 順 sī, A-mûi tō Call--in, A-lân in tō ē 隨去「解救」A-mûi. 1 點鐘過--去, koh 等無 A-mûi ê 信號.
「看--起-來應該是 chiâⁿ 順利.」Bûn-eng kā 便當食了 teh 講.
「Mh! 無信號來應該是無 siáⁿ 狀況--a, góa 有夠 ài-khùn--ê, cha-hng 暝陪 A-mûi 緊張 kah lóng 無 khùn, góa beh 去補眠--a.」A-lân ná hà-hì ná 講, 講 soah i tō 走去 khùn--a.
一直到 kah 尾暗 á, A-mûi chiah tńg--來.
「Án-chóaⁿ?」Bûn-eng 先開嘴問.
「Lín 是去 toeh, nah ē 去 hiah 久?」換 Chhiu-kiok 問.
「I 請 góa 去食飯看電影, 電影看 soah tō tńg--來-a.」A-mûi 講.
「I 載 lí tńg--來-ê?」Chēng-gî koh 補問 1 句.
「Góa ka-tī 坐車 tńg--來-ê.」
A-lân 看 A-mûi ê 反應怪怪, 問講:「I 人án-chóaⁿ? Lín kám 有講 tio̍h sáⁿ?」
「I 無講 sáⁿ, 食飯 kap 看電影 ê 時 mā 無講 jōa chē 話, góa 看 i bē koh kap góa 聯絡--a......」
聽 A-mûi án-ne 講, in 大約 á 知 iáⁿ 發生 siáⁿ-mih tāi-chì--a, 無 koh 講--落-去, A-lân 提議買 mi̍h 件去基隆河邊食.
到溪邊, A-mûi ê 情緒 chiah 爆發--出-來, ka-tī the̍h 1 罐 bì-luh ná lim ná háu, A-lân in tiām-tiām 陪 tī A-mûi 邊--á.
過 tńg 工, A-lân 隨 khà 電話 kā 嘉凱罵, mā kā A-mûi ê 情形講 hō͘ i 知. Bûn-eng 看 bē 得過, 想 beh 替 A-mûi 出 1 口氣, tō 招 A-lân in tī BBS 頂 kôan tng 上帝, in 申請新 ê ID, 號做『聖母瑪莉亞』, 按算 beh kä 上帝教示--1-ē.
Tng chiâⁿ 久 chiah hō͘ in chhōe tio̍h 機會. 自 A-mûi kap 上帝見面了後, 上帝已經 chiok 久無 koh 上站, kiám-chhái 是驚 tn̄g tio̍h A-mûi ê 款, Bûn-eng in tng beh 2 禮拜外 chiah tng tio̍h 上帝 koh 上站.
『Hello~My son......』Bûn-eng in tī BBS 頂 kôan tàn 水球 hō͘ 上帝, 期待 ē-tàng 得 tio̍h 回應.
過 chiok 久 chiah 收--tio̍h:『Who are you?』
Bûn-eng in koh tàn--過-去:『I'm your Mother.』
過 chi̍t-khùn-á chiah koh 收--tio̍h:『我認識妳嗎?』
Bûn-eng 繼續發動攻擊:『應該不認識吧! 不過我們真有緣啊! 你是上帝, 我是聖母瑪莉亞, 快叫聲媽吧~』送--出-去了後, A-lân in lóng 笑 kah beh péng--過-a.
結果對方 ê 回應是:『無聊!』
Bûn-eng 看 i án-ne 應, kui 腹肚火 koh giâ--起-來:『你懂不懂禮貌吧? 王八蛋!』
Koh 來 tō 無 koh 收 tio̍h 上帝 ê 水球--a, i 已經斷線--a. Án-ne kā 上帝 chhòng-tī, A-lân in tō 爽 kah lia̍h bē-tiâu--a. A-mûi tńg--來了後, Chēng-gî 緊 kā A-mûi 講頭 tú-á 發生 ê tāi-chì, A-mûi 聽--tio̍h mā tòe leh 笑--出-來:『他應該知道是我們吧? 他只要查詢一下, 知道這是新ID, 又上站沒幾次, 應該想的到是我們, 不過, 謝謝妳們, 我的好姊妹......』
Koh 來 A-mûi tō m̄-bat koh kap 上帝 tī BBS 頂 kôan 開講--過-a, m̄-koh A-mûi iáu 是 ē 注意上帝 tī BBS ê 狀態, A-lân in 看--tio̍h, kan-taⁿ ē-tàng 苦勸 i 緊死心, mā 無 i 法.
顛倒是 A-lân 接 tio̍h 上帝 in 朋友 QA khà 來宿舍 ê 電話, tī 電話中 QA 探講:『Moonlight 現在怎樣? 還好嗎?』Chit 支電話是前 chi̍t-chām-á A-lân hō͘ QA--ê, A-lân 想講橫直是宿舍 ê 電話, hō͘--i 應該無要緊. Moonlight 是 A-mûi tī BBS ê ID.
『託你朋友的福, 認清人渣的真面目後, 過的好極了!』A-lân 應 kah chiok死酸--ê, i 對上帝 ê 情緒, 換 sóa 去對 QA 出氣.
『跟你說沒去就沒去啦! 我要掛電話了, 再──見!』尾--á chit 2 字, A-lân 出力 teh 嚷.
A-mûi 問 A-lân:「I án-chóaⁿ 講?」
「當然是替 hit kho͘ 講話, m̄-koh in 知 iáⁿ『聖母瑪莉亞』是 lán neh.」
「I kám 有講 tio̍h 上帝?」A-mûi m̄ 死心 koh 繼續問--落-去.
「I beh 講 góa mā bòai kā 聽--lah! I 是有講上帝 kā i 講陪 lí 去--ê 其中 1 ê 是 góa.」
「上帝 thài ē 知? I 是有問, m̄-koh góa 無 kā 講 ā.」
「應該是 ioh--ê-lah.」
「Lân......lí m̄ 免為 tio̍h góa kap QA pìⁿ 面--lah.」
「橫直 in hit 種人 lóng m̄ 是 siáⁿ-mih kha-siàu--lah, i 若 beh pìⁿ 面 tō 來 ā, góa 驚--i kong...?」A-lân 對 QA ê 定位 chiâⁿ 簡單, tō 是通 phoe, 講電話, 互相做 gī-niū, 正經講--起-來連朋友 mā 無算, i bē 像 A-mûi 有 hit 種期待, 特別是發生 chit kái ê tāi-chì 了後.
時間久--來, chit pái kap 上帝見面對 A-mûi 造 chiâⁿ ê khang 嘴 mā ta̍uh-ta̍uh-á 好 lī--a. In 猶原不 sám 時 sì-kè chhit-thô, sńg BBS, siáu-siáu tian-tian, 2 冬 ê 大學生活 tō án-ne 過--去-a.
Hioh 熱 ê 時, Siù-bí in 社團招全台灣 ê 相關社團 chò-hóe 辦「部落營」, 1 月日前, Siù-bí tō khà 電話 hō͘ A-lân hām Ka-bûn, 按算招 in chò-hóe 參加.
「A-lân, lín tang 時 hio̍h-khùn? Góan 社團 7 月初 beh 去 góan 部落 hia 辦營隊, lí ài chò-hóe來--o͘ !」
「A-bí 公主, 看--來 lí tī 社團 chhit-thô kah bē-bái--o͘ ! Góa tī góan 學校 mā 有參加『山服社』neh! Ka-bûn--leh? I tang 時 beh tńg--去 kám 知--a?」
「Góa 有 kap i 講--過-a, lí kám beh khà hō͘--i ? 到時 lín ē-sái chò-hóe 坐車 tńg--來, án-ne mā khah 有伴.」
「好 ā, góa chiah koh kap i 約時間. Tio̍h--lah, A-sáu chit-má án-chóaⁿ? Lín chit-má......」
「想 beh 知 iáⁿ tō tńg 來參加營隊 chiah kā lí 講. Lí 實在 chiok 無意思--ê neh, 人 Ka-bûn siōng 無 1 學期 ē tńg 來 2~3 pái, lí kui 學期若有 tńg 來 1 pái góa tō 偷笑--a.」
「好--lah, hioh 熱 tō beh tńg--去-a meh!」
7 月初, A-lân kap 社團 ê Komod, koh 有 kúi ê 社員 chò-hóe 參加 Siù-bí in 辦 ê 營隊, Ka-bûn khā tio̍h ài 上班 ê 關係, 無法 tō͘ 參加. 來--ê 有 5 間無 kāng 學校 ê 原住民社團, koh 有聽 Siù-bí teh 講 ê「運動界 ê sianpai」. 1 禮拜 ê 營隊, 日--時做部落資源調查 kap 訪問部落老人, 暗時內部針對現此時原住民運動 ê 發展做討論, mā 互相分享各社團 ê 經驗.
第 1 暗活動 lóng 結束了後, A-lân kap Siù-bí 招去海邊 á 開講. 自 A-lân 去台北讀冊了後, in chiâⁿ 久無講心內話--a.
「Góa 感覺 lín chit pái ê 營隊 ká-ná thiau-kang 設計 hō͘『山服社』參加--ê......」A-lân kui 工--落-來 ê 觀察, hō͘ i 感覺 Siù-bí in ká-ná 對『山服社』ngāi-gio̍h ngāi-gio̍h.
Siù-bí 無隨 kā 應, i iáu teh 考慮 kám beh kap A-lân 講, i tiām-tiām 無講話.
「Án-chóaⁿ--a? 雖 bóng 無聽 lí 講過 lín 社團 ê 情形, m̄-koh góa 看 ē 出來 lán chit 2 ê 社團 ê 性質無 sáⁿkāng 款.」A-lân 繼續講--落-去, 離開 2 冬, i 感受 tio̍h Siù-bí 變 kah chiok 無 kâng--ê.
Chi̍t-khùn 頭聽 Siù-bí 講 chiah chē, A-lân soah m̄ 知 beh án-chóaⁿ 反應, kan-taⁿ pok 1 句講:『這樣我也是妳眼中山服社的一員......』
「Mh, góa 知 iáⁿ lí ê 意思. Góa 本底 kioh 是參加『山服』, ē-hiáu 唱原住民 ê 歌, 跳原住民 ê 舞, kap lí ê 關係 tō ē-tàng giú khah 近, 想 bë 到 góan『一廂情願』ê 想法 kap 做法, 反倒無幫助. 有 tang 時 á góa ē 想 tio̍h lán 開講 lóng 是講台語, góan m̄-bat 想 beh 學 lín ê 話, 想 tio̍h che, góa tō 感覺對 lí chiok pháiⁿ-sè--ê, 參加社團了後, ta̍k pái 想 tio̍h lí, góa mā ē 想講是 án-chóaⁿ góa m̄ 是原住民? 是 án-chóaⁿ góa 是漢人?」A-lân 講煞, thò͘ 1 口氣. Widi ê 暗暝原來 chiah-nī 靜, 天頂 ê 星 sih--leh sih--leh, kan-taⁿ 海湧 phah tī 沙埔 ê 聲.
過 tńg 工, A-lân iáu-bōe khùn 飽 tō hông ó͘--起-來, cha-hng 暝 kap Siù-bí 講 soah, A-lân koh 想 chiok 久 chiah khùn--去. Koh 來 hit kúi 工, in 聽部落 ê 老人講 Pangcah ê 傳說, 搬 sóa ê 經過, in ê 傳統文化, kap hit-chūn-á in 反火力發電廠 ê tāi-chì, chiah-ê lóng ē 收 tī 部落社 ê 刊物--nih, Siù-bí in 按算 koh 來 beh 用 chit 份刊物加強 kap 各社團 ê 聯繫.
營隊期間, A-lân mā 發現 Siù-bí kap A-sáu ê 關係變 kah chiok 曖昧--ê, 有 1 日 i chhōe Siù-bí 問:「Siù-bí, lí kap A-sáu chò-hóe--a?」
「Mh.」
「Ho͘h~ lóng 無 kā góa 講, koh ài góa ka-tī 發現, 講, lín chò-hóe jōa 久--a?」
「應該算是......『大一結束的那一年暑假吧』! 原本 góa 無想 beh 答應, góan 2 家伙 á chiah 親--tio̍h, góan 若 chò-hóe, hit 種感覺 chiok 怪--ê, m̄-koh i 一直對 góa chiok 好--ê, 有 1 kái góa 有 tāi-chì ài 去玉里 1 chōa, i 知 iáⁿ 了後 tō 講 beh 陪 góa 去, 尾--á góan 2 ê 騎 o͘-tó͘-bái 沿路 sńg--落-去, 結果 lí kám 知 iáⁿ 發生 siáⁿ-mih tāi-chì? Beh tńg--來 ê 時, 騎到半路 o͘-tó͘-bái soah tiāⁿ--去, 發 bē tín 動, 害 góa kap i 牽 chiok 久 chiah chhōe tio̍h 店修理, hit kái i hō͘ góa 罵 kah beh 臭頭, koh 來自然 tō chò-hóe--a.」Siù-bí 想 tio̍h hit chân tāi-chì, ná 講 ná 笑.
A-lân 看 tio̍h Siù-bí ê 表情, chiâⁿ 替 i 歡喜, 想 tńg 來 ka-tī, iáu 是孤單老人 1 ê, tō jú 欣羨 Siù-bí--a.
營隊 soah 到開學 chit 段時間, A-lân tī 花蓮 koh kap Siù-bí hām A-sáu 講 chiâⁿ chē, 聽 in 講原住民 ê 問題, 講社團評鑑, 講學園自主, 講政治, 講社會運動, chiah-ê i éng 過 lóng m̄-bat 聽--過, mā m̄-bat 想--過, i 連報紙 iah 是電視新聞 to 無 teh 看. Chit chūn i chiah 知 iáⁿ 人 teh 講 ê「大學生 lóng m̄-bat teh 修社會學分」chit 句話 ê 意思. 大學 2 冬--落-來, i kan-taⁿ 知 iáⁿ 台北 toh 位 khah 好 sńg, 學校附近 toh 1 間店 ê mi̍h 件 khah 好食, kap 其他大細項 tāi-chì 完全斷線, bē-su i ka-tī 生活 tī 獨立 ê 空間, 用牆 á kap 外界隔離, 連學校內底有人 teh 爭取學生宿舍分配 hām 設備使用 ê 問題, i mā m̄-bat 想 beh 去了解 iah 關心.
Siù-bí hām A-sáu 講 ê 話, 一直 tī A-lân ê 頭殼內 teh ká.「2 冬 ê 時間, 原來 Siù-bí 成長 hiah chē--a, 參加部落社, 思考 ka-tī 族群 ê 問題, kap A-sáu koh 有其他原住民 ê 朋友, beh 用 ka-tī ê khùi 力, phah 出原住民 beh 行 ê 路. Ah góa--leh? Góa chit 2 冬 lóng teh chhòng sáⁿ? Góa 對 ka-tī 到底有 siáⁿ-mih 按算?」A-lân 對 ka-tī án-ne 講.
