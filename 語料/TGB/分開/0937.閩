苦行者行ê路@Little PhoaN
這條路真chē人iáu未行了
有êo̍at頭tńg--去
有ê屍骨tâi tī路--nih
天暗行ê時
The̍h蠟條火chhiō路
Góan用溫暖ê雙手守護這pha火
行tī日--時
行過無人知影ê部落
村民親切ê笑容
Hō͘ góan bē記路--nih ê艱苦
褪赤kha jiok雞á ê gín-á
天真ê眼神kap kó͘-chui ê笑容kā góan招呼
行過草á比人khah kôan ê山路
暗頭á日頭chhiō góan ê影
孤單ê形影
Hō͘ góan kha步koh khah堅定
天頂飛--過ê流星
不時聽著故鄉親人leh叫--我
赤ia̍h ê日頭
汗流tī先行者血肉結合ê路--nih
相信in知影有人來到chia--a
Chhōe--著-a
Chhōe著1 tè雜草khàm--leh ê墓牌
頂頭刻ê名
是青春不悔ê名
是hông放sak bē記ê名
Góan kā蠟條á點to̍h
Thîn 1甌「hàiⁿ頭á」hō͘--你
Chhiō光這tè經過無數烏暗暝ê墓地
Beh燒hō͘--你ê金紙iāⁿ-iāⁿ飛
Góan kā這甌酒倒tī墓邊
Hō͘你醉hō͘你khah好khùn--leh
我beh起行--a
Ǹg望eng暗ê天星陪伴--我
行過hit條溪
Hit條橋
Hit個庄á
Hit條ài爬kiā ê路
