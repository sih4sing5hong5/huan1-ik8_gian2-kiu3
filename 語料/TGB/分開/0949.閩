San-pan魚@Lim Hou-chou
細漢ê時, góan tau頭前hit條溪--nih, lóng是san-pan魚teh siû. San-pan魚性命力chiâⁿ強, 又koh叫做「相phah魚á」.
M̄-koh, chit-má tī góan tau頭前ê溪á底, 是án-chóaⁿ lóng看bē著san-pan魚--a-leh?
我想, 環境破壞是上大ê原因.
Lán若beh檢討台灣ê環境問題, 有影是檢討bē了. 山坡地亂開發, hō͘雨水kā山頂ê lo̍k-kô͘-á-môe lóng流落來溪底, 害魚á無法tō͘繼續生存--落-去; koh有1項, 就是作sit人亂用農藥, 造chiâⁿ溪--nih ê san-pan魚giōng beh斷種.
San-pan魚雖然chiâⁿ細尾, m̄-koh攻擊力chiâⁿ大, koh khah大尾ê魚á mā chih-chat bē tiâu. 像講草魚á, 大頭鰱ah是tāi-á(鯉魚), lóng是san-pan魚攻擊ê目標. 目chiu是魚á上弱ê所在, san-pan魚lóng用上緊ê速度攻擊大尾魚á ê目chiu, soah害大尾魚á看著san-pan魚就先chhoah leh等, 緊閃--開niū hō͘ i過.
可惜, lán ê環境敗害kah siuⁿ嚴重, chit-má想beh tī溪底看著san-pan魚, 已經真oh--a!
