反核運動beh行去toh?
2011年日本Fukushima核災了後, phah醒健忘ê台灣人對核電ê驚惶, 反核運動界寄望引動台灣社會ê反核力量, ta̍k年發起核電歸零遊行, m̄-nā訴求停建核四, koh有核廢料遷出紅頭嶼, 核一二三除役. 2013年, 各地NGOs組成「全國廢核行動平台」, chit年ê廢核遊行, 有20萬人參加.
Chit-kái廢核平台kā主力khǹg tī停建核四kap修公投法. Chia有kúi ê問題.
頭1 ê, 核廢料遷出紅頭嶼, 竟然完全無出現tī chit-kái ê行動訴求--nih! 1982年核廢料開始khǹg tī紅頭嶼, 30冬ê土地承租契約已經到期, 超過10萬桶ê核廢料到taⁿ soah iáu是khǹg tī hia, 政府完全無châi-tiāu處理. 2012年是Tao ǹg望擺脫核廢料ê 1年, m̄-koh lán iáu是無解決問題, hō͘ Tao無辜替全台灣承受核廢料超過30冬.
第2, 核廢料問題無解, 核電tō無應該是發電ê選擇. 廢核tō廢核, 除役tō除役, 關係性命安全ê tāi-chì kám ē-tàng用gia̍h手投票表決--ê? 借問, tō準無鳥籠á公投, 公投結果若是贊成核四, kám講ta̍k-ê beh接受? 世界無論是獨立公投iah是反核公投, lóng是tī聚集社會高度共識了後ê程序, ē-sái是策略操作ê手段, m̄-koh bē-tàng pìⁿ做運動目標. Che是是非問題, m̄是選擇問題! Kám講NGOs ê策略思考khah大過對性命ê關懷?
第3, 1980年代國民黨提出核四廠計畫, 1992年李登輝批准, 1999年動工, 2000年陳水扁上台了後宣佈停建soah koh復建. 貢á寮人hō͘ 核四ko-tîⁿ 30冬, mā反核30冬. 反核四一直是反核運動ê主訴求. Chit-kái行政院宣佈停工, 江宜樺講--ê根本tō是廢話, 運動主導者soah無進1步迫行政院宣佈停建, 迫立法院做出決議, sûi tō表示行動得tio̍h階段性成果, hō͘ 貢á寮人iû-goân心肝吊tī半空中, mā hō͘ 退tī運動訴求第2線, ǹg望量早除役ê核電廠災民, 無奈苦嘆犧牲為siáⁿ tāi.
Chit款「階段性成果」tī核廢料災區ê人民看--來, 有影是é-káu teh死kiáⁿ, mā看破政府腳手, tī 4/30退出「民間與官方核廢料處置協商平台」, 強烈要求:『蘭嶼核廢料立即遷出, 反對核一二廠乾式貯存, 核一二三廠不延役, 反對花東偏鄉成核廢候選場址』.
無論是Tao, iah是北海岸人民, in ta̍k工面對核電ê威脅kap核廢料ê殘害, kám有人正港要意in ê感受kap心聲? 台灣無jōa大, lán lóng tī核電ê威脅範圍內底, ta̍k-ê kám ē-tàng體會Tao kap核電廠周邊人民hit款迫切ê驚惶kap憤怒?
請ta̍k-ê koh看1 pái今年3--月反核遊行ê時, 紅頭嶼kap北海岸代表講ê話.
