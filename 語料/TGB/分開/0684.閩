Ui-chì寫--來ê phoe
Góa今á日看〈台灣心聲〉, 聽謝志偉講若台灣有革命, 國民黨早tō hông清算--a, koh thang hō͘ in tī chia khàu-iau; i koh講若照東德ê例, 國民黨甚至連參選ê資格to無......
聽講陳水扁「就職演說」--nih,「228, 白色恐怖, 本省人hām外省人lóng有人受害, che m̄是族群問題, 是權力濫用ê問題」, chit段話tō是 i hām吳錦發提供ê意見.
看--起-來 i 頭殼koh chiâⁿ清楚, i想--ê hām lán對tāi-chì ê判斷差不多, m̄-koh in kan-taⁿ kā核心問題lia̍h tī民主, lán是teh強調體制問題.
若beh講民主, tō無應該有外來政權ê問題, m̄-koh in koh一直講「台灣人ê悲哀」,「hō͘外來統治者chau-that hiah久」.
Ùi in ê話, góa koh khah確定, 體制ê問題chiah有法tō͘解說chit chūn ê局勢kap歷史.
另外, 台灣所謂khah進步ê智識份子, lóng kan-taⁿ談到「民主」ê層次, 無kha̍p-tio̍h「體制」, nah ē án-ne neh?
