Koh來--leh?
前kúi工kap朋友khai-káng ê時, 朋友講tio̍h in a叔, i講kah真欣羨.
In a叔tòa高雄, tī中鋼上班. 中鋼福利chiâⁿ好, khah早規定上班時間ài提早半點鐘到工場, 換khang-khòe衫了後chiah ē-sái正式上班, 幾10冬來lóng kāng款án-ne. Kúi年前工會kā in講, beh chhiàⁿ律師替ta̍k-ê討che ta̍k工半點鐘ê工資, 工會kā ta̍k-ê收350 kho͘ chhiàⁿ律師告中鋼, 結果有影hō͘ in告贏.
朋友講in a叔年資真長, the̍h tio̍h chit條意外之財爽kah beh péng--過, 有jōa chē chîⁿ i無講, m̄-koh the̍h tio̍h chîⁿ了後tńg台中, kāng iân ê兄弟姊妹ta̍k-ê lóng pun 2萬kho͘ ê紅包, sun-á輩--ê ta̍k-ê pun 5,000 kho͘, lóng-chóng pun beh 20萬kho͘, án-ne看--來一定是領tio̍h bē-chió chîⁿ.
聽i講了, góa心內teh想, in a叔一定bē kā chîⁿ the̍h去寄付iáu teh抗爭ê其他勞工團體, i一定kan-taⁿ ē感謝in ê工會. Góa看過太chē chit款ê例, 抗爭ê官司kan-taⁿ為tio̍h解決ka-tī ê問題, 保障ka-tī ê權利, 自頭tō bē想tio̍h結構性ê問題.
Góa m̄是對中鋼ê好福利teh目khang赤, kan-taⁿ是認為幾10冬ê勞工運動若kan-taⁿ爽tio̍h貴族勞工, soah造chiâⁿ另外1批koh-khah弱勢ê所謂「派遣工」, án-ne勞工運動tō是失敗--ê. 勞工運動修改ê法律條文, hō͘ khah早自認是中產階級ê白領chia̍h頭路人mā sio-cheⁿ beh承認是「勞工」, hām醫生mā ǹg望受勞保條例照顧, 殘障補助法案mā造chiâⁿ 1批kui工想辦法beh kā ka-tī pìⁿ做殘障ê人, 真正ê kē層勞工kap殘障弱勢soah iáu是被逼自殺, chit款ê台灣kám是lán想beh ài--ê?
Góa最近心思chiâⁿ亂, 明明有hiah-nī chē人chiūⁿ街頭, ta̍k-ê koh hiah-nī-á憤怒, m̄-koh成就siáⁿ? 網路頂討論不公不義, koh chhēng kāng款ê衫chò-hóe chiūⁿ街頭, án-ne tō號做公民社會? 改編1條歌, 聽--起-來是真hō͘人感動, m̄-koh續--落-來leh? 馬英九是應該落台, m̄-koh續--落-來leh? 若ē-sái khian鞋á, án-ne koh ē-sái khian siáⁿ-mih?
