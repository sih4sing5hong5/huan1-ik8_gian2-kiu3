歷史正義iah是轉型正義?
台灣過去威權體制ê本質是「外來統治」, 中華民國是佔領台灣ê外來體制, 蔣政權kap中國國民黨是chit-ê外來體制ê具體形式, 蔣pē-kiáⁿ是chit-ê外來集團ê大頭家. 面對外來政權, 若m̄是屈服tō是kā瓦解, che無siáⁿ-mih妥協ê空間, 無可能用「民主選舉」tō ē-tàng kā「轉型」做本土政權.
20年來台灣ùi威權統治到民主化ê轉變, 是外來體制為beh鞏固統治基礎一定ài做ê調整. 雖bóng開放選舉, 國民黨失去執政, 台灣人mā做中華民國總統--a, m̄-koh外來體制kap政治, 經濟, 文化結構iû-gôan teh沿續, 無hō͘台灣人瓦解--去.
台灣獨立kap社會正義chiâⁿ做政客搶權力kap利益ê工具. 舊年發表〈7‧15聲明〉ê學者提出「轉型正義」ê訴求, koh the̍h南非「真相kap和解委員會」做例, 主張台灣社會tio̍h-ài跳出chiah-ê藍綠政爭, 化解族群對立, 行向公民社會.
「轉型正義」是Huntington tī《第三波民主化》講--tio̍h ê概念. Chiah-ê自認為有左派關懷ê學者, nah ē sa chit-ê美國大右派ê口號, 來beh解決台灣社會ê問題--leh? Beh談歷史ê正義, 歐洲二次大戰了後ê清洗, 東歐共產黨體制瓦解, Palestine ê困境, Yugoslavia千百年來ê種族恩怨, 第三世界ê民族獨立......, kám有tī 715學者ê「參考標準」內底--leh?
Huntington講ê第三波民主化, 是70年代了後第三世界國家, 開發中國家iah新興民主國家, 經過革命, 政變iah是選舉, ùi威權統治到民主化ê過程, 「轉型正義」是teh講 tī chit-ê過程, án-chóaⁿ來處理威權時代ê不義. I講ê民主化, 轉型kap選舉, tú-tú是khiā tī美國大棋盤kap世界新秩序ê基礎, 符合美國政府ê利益kap價值.
新政權處理舊體制ê不義, 有法律審判, 舊體制ê權力者kap共犯落台, 沒收不當利益hām財產, 歷史審判, 赦免加害者ê「真相kap和解」iah是無才tiāu處理等等. Ē-tàng處理到siáⁿ-mih khám-chām, 無法tō͘事先決定, che是瓦解威權體制ê過程, 社會力kà力ê結果來決定--ê.
台灣ê學者總--是用in認知ê理論iah概念, beh來指導iah限定現實tio̍h án-chóaⁿ發展. 當初時民進黨招新黨「lim ka-pi大和解」, 台派學者sa政黨聯盟ê理論, 講左派無應該跳過中派kap右派合作, m̄-koh學術理論iah道德ko͘-chiâⁿ kám tō有才tiāu阻擋現實? 現實ē án-chóaⁿ發展, 是社會力kà力ê結果teh決定--ê, kám m̄是? Taⁿ 715學者ê「轉型正義」, koh beh事先來決定處理ê層次, kám講社會ê發展若無照in ê àn-sǹg行, tō是無道德koh不義?
「轉型正義」ê前提是, tāi先, 所謂ê轉型是1 ê國家內部, ùi威權統治到民主化ê過程, 無外來體制ê問題; 第2, 舊體制瓦解, 社會ê新價值替代舊思想, 用新ê社會力基礎成立ê新政府, 用公權力來清洗舊體制時代ê不義. 舊價值到taⁿ iáu teh掌握lán ê出路, beh án-chóaⁿ談「轉型正義」? 第3, 「正義」ê標準是siáⁿ?
715學者主張「轉型正義」講是beh促成「轉型」, 無論in講ê道理ē通iah bē, 台灣面對--ê kám kan-taⁿ是轉型ê問題? 台灣chit-má面對ê困局, 族群, 統獨kap階級chiah-ê問題, lóng是60冬來外來體制形成ê政治, 經濟kap文化結構造chiâⁿ--ê, lán iáu-bōe瓦解chit-ê外來體制kap結構, 用新ê社會力基礎起造新政權kap新體制, 「轉型正義」m̄-tāⁿ無才tiāu kā外來體制結束, koh khah無才tiāu處理民進黨óa附koh沿續體制ê不義, 「轉型正義」顛倒ē變做民進黨政治操作ê工具.
外來體制ê意思m̄是kan-taⁿ外來政權iah政黨niâ, 用轉型來解說台灣60冬來ê政治轉變, soah ē避開60冬來ê外來體制kap結構, kā現狀「就地合法化」, che tō是in teh hoah ê「轉型正義」!
