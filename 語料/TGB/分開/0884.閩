教官趕bē走!@Pasuya
Cha-hng騎o͘-tó͘-bái去上班, ùi淡水出發, 到竹圍á chiūⁿ Kan-tāu橋, oat過蘆州hit向, 順『疏洪道』pò͘岸外口ê路行.
平常時á góa lóng行這條路去台北, 青紅燈khah chió, 車mā無hiah chē, bē像行市區ê路hiah ak-chak. Góa ài一直騎, nǹg過高速公路大橋kap中山橋橋kha, 到重新橋chiah peh過pò͘岸hit-pêng, tùi三重埔thàng--過, 走中興橋去到台北.
行tī這條路--nih, bē感覺ka-tī是tī台北, 路2 pêng lóng是田園kap草埔, bē看tio̍h商業區kôan-kôan ê大樓, mā看bē tio̍h市外chap-chap ê工場. 行ǹg南這向ê時, tò手pêng路邊草埔koh khah過就是pò͘岸, pò͘岸hit-pêng是蘆州hām三重埔; 正手pêng看--去, hn̄g-hn̄g hia是觀音山, 山kha是五股, koh ǹg南去是泰山kap新莊. Ùi chia看觀音山, 看--tio̍h-ê是kui遍墓á埔地.
車騎beh到中山橋ê時, 正手pêng是「萬善同」, 廟á頭前這tè空地以早是夜市á, góa bat來se̍h過幾pái. 這個夜市á kap台北其他所在ê夜市Style真無kâng, chia就像下港ê夜市, tī chia擺擔á--ê, 穿chhah講話khah有塗味, 看--來是走來台北thàn食ê下港人. 若tú-tio̍h六合彩beh開ê日á, chia一定chiⁿ gah ná káu-hiā-siū--leh, m̄知kám是1種siáu貪?
M̄-koh, 1冬外前, 縣政府硬kā這個空地拆掉, 起做『疏洪公園』了後, 廟á是koh tī--leh, 人soah án-ne散--去, hit種草根塗味ê性命力mä tòe leh無--去-a.
Góa tng注神teh看坐tī廟埕á ê老歲á人, 這chūn, tò手pêng pò͘岸頂, kui-tīn學生á ná行ná唱歌, góa心內hò͘ⁿ-hiân, kā車chhu tùi路邊停--落-來, 相tùi hit-pêng去, 看in koh排kah 4-4角角, 1下kā聽, 是teh唱軍歌.
這chūn góa chiah看--tio̍h: 有1個穿草á色衫--ê, pháiⁿ-chhèng-chhèng tòe tī學生後piah, ná行嘴--nih koh ná大聲teh kā學生嚷.
Góa知--a, 百面是軍歌比賽到--a, 教官押學生teh練唱軍歌; góa讀高中ê時mā hông操--過, hit-chūn心肝底kàn-kiāu gah beh死, 不時都想孔想縫beh làu-phàu. 無想tio̍h kóng, 「教官退出校園」ê口號hoah hiah chē冬--a, 當初時giâ這枝旗á--ê mā lóng有權有資源--a, chit-má ê學生gín-á iáu án-ne teh hông chau-that.
自細hàn去到ná軍營ê學校開始, 穿kāng款ê衫, 講kāng款ê話, 行kāng款ê路, khah大hàn了後, 若有thang koh讀--起-lih, koh加教官來tàu管, in熱phut-phut ê性命力beh án-chóaⁿ開展?
Tī chiah-nī清爽ê天氣, tī chiah-nī曠闊ê草埔, chiah-nī有活力ê少年家, m̄是tī hia走相jiok, mā m̄是tī hia歡喜唱歌, 這kóa少年性命ê熱情, 顛倒hông tiau gah ná像chit-má ê「萬善同」, ta̍k-ê都死酸死酸去.
