不滿beh án-chóaⁿ
馬英九政府親中國ê政策趨勢, koh有對Morakot風颱ê救災hām重建, chiâⁿ chē人lóng真不滿. 不滿beh án-chóaⁿ? Ta̍k暗看電視ê政論節目, tòe hiah-ê名嘴罵罵--leh, thang siau-tháu滿腹怨氣, án-ne問題tō ē解決? Iah是tio̍h期待後1 táu「政黨再輪替」, 換民進黨chiūⁿ台, tō thang改變chit款勢面? Chiah-ê問題kám是馬英九ê中國國民黨hōaⁿ政權chiah造chiâⁿ--ê?
想beh跳脫出chiah-ê困境, lán tō bē-tàng hō͘ ka-tī停tī情緒ê不滿, mā bē-tàng kan-taⁿ kā眼界hē tī chit-má iah是過去, lán ài考慮--ê是未來. Lán想beh活tī siáⁿ款環境, siáⁿ款社會? Koh 20-30冬了後, lán ê後1代ài面對siáⁿ款社會? In beh án-chóaⁿ活--落-去?
Chit kúi冬來, kiàn-pái風颱iáu-bōe到, iáu-bōe造chiâⁿ損害, 菜蔬果子tō大起價, kiàn-pái mā lóng引起社會ê不滿, m̄-koh 1冬koh過1冬, m̄-bat聽講有toh 1隻菜蟲hông辦--過. 到底是toh 1款人teh控制菜價? Toh 1款人teh ba̍uh利益?
台灣失業率一直chhèng kôan, 生活jú來jú無安定感, m̄-koh引--入-來ê外勞iáu是無khah減, 2007年ê高雄捷運事件問題爆發, 到taⁿ勞動者iû-gôan tio̍h sûi人顧性命. 到底是toh 1款人teh決定勞動政策? Toh 1款人teh ba̍uh利益?
開放China人來台灣讀冊chit ê議題mā滾ká真久--a, beh開放m̄開放m̄是考慮台灣整體教育制度beh án-chóaⁿ調整, chit項政策ê壓力團體是招生量不足ê大學, 當初時開放hiah chē大學設立, taⁿ造chiâⁿ問題, lóng m̄免檢討mā無人tio̍h負責. 到底是toh 1款人teh運作? Toh 1款人teh ba̍uh利益?
健保ê負擔kiông-beh破產, 醫療費用ê支出, siōng大ê因素是藥á價siàu siuⁿ kôan. 醫療體系是免khioh稅ê產業, m̄是社會事業, 到底是toh 1款人teh保障病院kap藥廠ê業績成長? Toh 1款人teh ba̍uh利益?
土地開發案m̄-nā teh炒地皮kap房地產, hō͘厝價起koh再起, mā kā台灣真chē環境破害了了, lán ê生活品質jú來jú ak-chak. 到底是toh 1款人teh核准chiah-ê開發計畫? Toh 1款人teh ba̍uh利益?
政客kap官僚一直用大型公共工程來「提升經濟」, chiah-ê公共工程ê預算jú tha̍h jú kôan, 完工了後soah總是1 pái koh 1 pái thut-chhê, 責任mā無人tann, 後1 táu工程照ba̍uh. 到底是toh 1款人teh分配資源? Toh 1款人teh ba̍uh利益?
政府預算支出kap負債jú來jú chē, chit-má hoah講無加稅bē-sái--得. 安全島不時teh換花栽, 人行道tiāⁿ拆掉重做, 辦公室桌á椅á換新--ê……, 為tio̍h beh消化預算, 有jōa chē chîⁿ是khai tī chit款無lō͘-ēng iah無必要ê支出, án-ne落--去, khioh koh-khah chē稅金mā bē赴市. 到底是toh 1款人teh允准chit款tāi-chì發生? Toh 1款人teh ba̍uh利益?
政治勢力ê重組, iah是官員ê人事替換, iah是toh 1黨chiūⁿ台toh 1黨落台, lóng m̄-nā是政治權力teh佔位niâ, chiah-ê代表--ê是無kāng利益集團ê鬥爭. M̄-koh無論toh 1股力量戰贏, 無任何1 pêng代表被壓迫階級ê利益kap立場! Lán ê心思soah hō͘ chiah-ê tāi-chì牽leh行, khah望mā望bē tio̍h真正ê改革iah是改變.
