Cha-bó͘-kiáⁿ教--góa ê「教育」
今á日參加森祐理(Mori Yuri)演唱會ê活動, khah hán khòaiⁿ--ê是, 現場來kúi-nā ê有歲ê a公a-má. 坐góa邊--á ê同事, 今á日有影kā góa驚--tio̍h-a, 聽森祐里小姐唱歌ê時, i soah háu--出-來; ǹg後piah hām雙pêng邊--á看--過-去, 有bē-chió人lóng聽kah teh哭, 後piah mā不時傳來teh chhńg ê聲. 其實góa mā有感動--tio̍h, sui-bóng有1 ê東海大學ê教授做翻譯, 是講tō準無聽翻譯, kan-taⁿ聽i講話, 唱歌, tō ē深深受tio̍h感動.
森祐理, 1 ê ùi大阪(Ōsaka)來ê日本cha-bó͘歌手, in小弟tī 1995年ê阪神大地動過身, hit-tang-chūn是神戶(Kobe)大學4年ê學生. In小弟ê tāi-chì, hō͘ i ê心破1 khang chiok大khang, mā是chit ê破khang, chiah hō͘ i ē-tàng ùi chit ê khang看tio̍h別人ê疼.
Góa一直teh想, i kap éng-kòe其他演唱詩歌ê人有siáⁿ無kâng, ē-tàng感動chiah chē人? 是日本人ê關係? 是i特別súi? Iah是因為i chhēng幼工koh súiê禮服? Hiông-hiông想tio̍h有1 pái tī朋友in tau看NHK ê節目, 內底有1 ê cha-bó͘ gín-á, in老父老母kap a姊lóng tī舊年ê 311災難過身, 了後i kap a公a-má tòa, 記者問i大hàn了後ê願望是siáⁿ-mih, i講「beh做1 ê親切ê人」.
Tō是chit句話! Góa kā同事講, 差別tō tī「人文涵養ê養成無kâng」. Tī病院góa tiāⁿ-tiāⁿ問gín-á, 大hàn ê願望是siáⁿ-mih? Chiok chē gín-á lóng ē gāng tī hia chiok久, 了後chiah應講「m̄知neh」,「lóng ē-sái ā」, 若無tō是講beh做醫生, 老師, 警察, 工程師......, chit-kóa答案kám m̄是kap lán細hàn時tī課本內底讀--ê beh kâng á beh kâng? 職業分類ê思考.
What's wrong? M̄是地球破病, 是人破病--a! Cha-bó͘-kiáⁿ iáu chiok細hàn ê時, góa tō一直kā i講: 地球, 自然, 環境, 動物, 人類chiah-ê lóng是sio關連--ê. Tī病院總是ē kap同事講chi̍t-kóa做ma-ma ê tāi-chì, 別人總是ē問góa對gín-á ê期待是siáⁿ, góa lóng應講,「ài o̍h ē-hiáu kap大自然和諧共存」.
3月11 chhōa cha-bó͘-kiáⁿ去台北參加反核遊行, beh去chìn前朋友替cha-bó͘-kiáⁿ辦小型說明會, 解說是án-chóaⁿ ài廢核, koh有核廢料若處理無好ē造chiâⁿ ê影響等等. 遊行tńg--來了後cha-bó͘-kiáⁿ kā góa講, i beh kā chah相片去學校hō͘老師, 老師ē做分享(cha-bó͘-kiáⁿ in班chiok chē tông-o̍h出去chhit-thô hip ê相片, ē chah去學校hō͘老師, 老師ē請gín-á做分享). I講i beh kā tông-o̍h講, bē-sái kā無ài ê pùn-sò khǹg tī別人in tau, 核廢料有毒, 紅頭嶼ê gín-á tio̍h癌, 癌tō是ē死--去ê病.
Chit kúi工cha-bó͘-kiáⁿ kā góa反應講老師iáu-bōe分享i ê相片. 其實góa早tō有心理準備--a, cha-bó͘-kiáⁿ讀--ê是公立幼稚園, 學校老師對chit-kóa照片應該ē有顧慮. 今á日chái-khí góa khà電話問有關相片ê tāi-chì, 老師問góa chah chit-kóa相片kám是ma-ma lí有特別ê意義? Kám是lí ê意見? Góa應講是cha-bó͘-kiáⁿ ê意見, 因為i chiok期待kap老師koh有tông-o̍h tàu-tīn分享. 老師用真公式化ê話語講, 分享tio̍h kap上課主題相關, ē另外koh chhōe適當ê時機...... 環保kám m̄是生活教育ê 1部份? 是án-chóaⁿ ài有意識形態--leh?
中華民國ê學校教育ê目的, tō是kā人教hō͘ gōng!
Cha-bó͘-kiáⁿ chit學期有1節教學大綱是kap原住民相關ê課程, chah--tńg-來ê學習單ài畫Pangcah ê七彩布衫, Tao ê『拼板舟』, chhiah面等等, 感謝電腦, hō͘ góan母á-kiáⁿ輕輕鬆鬆tō chhōe tio̍h相關資訊. 隔tńg工, cha-bó͘-kiáⁿ hiông-hiông pok 1句講「Pangcah是pháiⁿ人」, góa sûi問i是án-chóaⁿ? I講:「因為in lóng欺負動物á.」Góa koh問:「Lí聽siáng講--ê? 是án-chóaⁿ?」I應講:「老師ā, 老師講Pangcah lóng chia̍h猴, chia̍h猴ê頭, 欺負動物á......」Góa sûi kā cha-bó͘-kiáⁿ講:「Ma-ma知影--ê是, 中國人ē chia̍h猴腦, 熊ê手......, 無聽過Pangcah ē chia̍h猴ê頭, Pangcah bē chia̍h猴腦.」
教育, tī台灣siáng有資格談教育? 魚, 肉, 卵, 奶...... ta̍k項to bē chia̍h--tit, gín-á ê chhit-thô-mi̍h mā bē摸--tit, 基本ê生活條件to bú bē好勢--a, beh koh講siáⁿ-mih教育.「教育」2字, tī台灣tō是『基測』,『12年國教』.
當cha-bó͘-kiáⁿ問góa, siáⁿ-mih是原住民? 當cha-bó͘-kiáⁿ問góa,『北極熊』是án-chóaⁿ ē死kah chhun無kúi隻? 當cha-bó͘-kiáⁿ問góa, A-siâng ê pa-pa是án-chóaⁿ beh去保護淡水ê樹á? 當cha-bó͘-kiáⁿ kā góa講, 電梯bē-sái chhi̍h siuⁿ久ē無采電! 當cha-bó͘-kiáⁿ kā góa講, i beh去北極救『北極熊』! 當cha-bó͘-kiáⁿ kā góa講,『企鵝』teh-beh無魚thang chia̍h--a. 當cha-bó͘-kiáⁿ kā góa講, 地球kan-taⁿ 1 ê...... Góa chiok驕傲--ê! Che tō是「教育」!
