宜蘭庄kha觀察
Chit-pái tńg宜蘭hioh-khùn, ta̍k工配合choh-sit ê父母規律ê生活, 體會tio̍h庄kha生活kap都市生活全然無kâng ê步調, mā感受tio̍h故鄉因為『雪山隧道』通車了後, 故鄉景緻ê大變化, koh有外來人口遷入產生ê群體互動變化.
Tī厝, ta̍k工透早6點外tō ē有親chiâⁿ厝邊來埕--ê khai-káng. Chit-má宜蘭稻á kan-taⁿ收1期, koh lóng全機械化操作--a, ùi iā秧á, 播田, 割稻á, khan-só͘, lóng外包hō͘別人, 所以1冬內底sit頭tng無閒ê時chūn加加--leh chiah短短kúi禮拜ê時間, 農村--nih閒閒無sit頭做ê人chiok chē, 所以時間chiok chē, tio̍h靠khai-káng bóng度日. Khai-káng ê內容有1 ê大主題tō是某mih人有siáⁿ-mih病疼, chia̍h某mih人報ê藥á好--ê, iah是看toh 1 ê醫生好--ê, 畢竟, in lóng有一定ê歲數--a, 少年時koh lóng是做過頭ê kē階層勞動人口, 老--a éng-kòe ê勞動傷害tō 1項1項走--出-來, beh án-chóaⁿ治療病疼tō pìⁿ做khai-káng phò-tāu ê話題. Tī庄--nih 50 kúi歲以上ê人, chiâⁿ chē ta̍k工to hàiⁿ來hàiⁿ去sì-kè khai-káng度日子.
短短無kúi年ê時間, 庄--nih ê土地一直有teh買賣. Tī góan庄--nih, 賣土地--ê有2種人, 1種是kā大竹圍á內「舊厝地」ê建地賣hō͘建商起販厝, chiah the̍h pun--tio̍h ê chîⁿ另外tī ka-tī ê田地起厝; 另外1種是kā過身ê老父過戶hō͘ ka-tī ê農地賣hō͘外地人tńg現金. 庄--nih本底hō͘大竹圍á包tiâu--leh ê舊厝1間1間無--去, 有ê田地koh起1棟1棟外地hó-gia̍h人ê『豪華農舍』, 庄--nih ê光景一直teh改變. Tī台灣iáu有siáⁿ-mih景緻是無改變--ê? Bē-su講改變chiah代表有teh進步, 有teh繁華, 伴góa成長ê純樸庄頭mā無法度閃辟chit款運命!
Góan老父是鄰長, i chhiâng-chāi teh怨嘆講庄--nih來hit-kóa外地都市人, chái-khí iah暗頭á出去運動ê時tī路-nih tú--tio̍h lóng無teh sio借問, chit-má i若送村里通知單, tō直接kā seh入去phoe桶, mā無想beh kap in sio借問. 都市人人kap人互動冷淡ê氣氛, mā ta̍uh-ta̍uh-á tī農村--nih thòaⁿ--開, 過去庄--nih ê人ta̍k-ê lóng有來有去, ta̍k-ê mā lóng se̍k-sāi, chit-má chiah-ê chheⁿ-hūn人搬--入-來, 在地人看tio̍h chiah-ê chheⁿ-hūn ê外地人soah顛倒gāi-gio̍h gāi-gio̍h, hōan-sè外地人mā感覺kap庄--nih choh-sit人氣味真bē-ha̍h!
Chit-má góan舊厝正對面隔1 chōa車路ê 2分地農地, 厝邊50歲ê hāu-seⁿ pun tio̍h財產了後sûi kā轉手賣--去, 1坪20,500 kho͘, lóng-chóng thàn千外萬, chit-ê tī超級市場做khang-khòe ê厝邊, sûi pìⁿ做「田僑á」. 庄--nih老choh-sit人罕得ē kā ka-tī ê田地賣掉, ē賣--ê lóng是繼承老父田地ê hāu-seⁿ (kan-taⁿ hāu-seⁿ thang pun tio̍h土地, cha-bó͘-kiáⁿ pun家伙tī 庄--nih是無道德ê kiàn-siàu-tāi, lóng ē自動放棄), 老choh-sit人種choh 1世人ê田tō ná ka-tī chhiâⁿ養ê gín-á, m̄-koh對後1代ê choh-sit人來講, 田地是ē-sái買賣ê商品, 是péng身ê工具! 看tio̍h厝邊ta̍k工閒閒sì-kè khai-káng, góa m̄知影i ta̍k工經過in老父留hō͘ i ê田地, chit-má soah pìⁿ做投資客轉手炒地皮ê商品, 心內kám bē gāi-gio̍h? Góan tau ê人mā煩惱後1 ê買主m̄知ē tī góan厝正對面起siáⁿ-mih款ê農舍? M̄-koh góan真知影, koh來góa若ùi góan tau大門看--出-去, 看--tio̍h-ê已經m̄是自細hàn看kah kòan-sì ê kui-phiàn chheⁿ-lèng-lèng ê田地--a.
據在農地hông買來賣去, 農村pìⁿ kah無sêng農村, 田地若m̄是大量休耕, 無tō是轉賣hō͘有chîⁿ有閒ê人起別莊農舍, 農村已經m̄是生產農產ê所在, pìⁿ做投資客chîⁿ ká chîⁿ ê工具.
