Lán teh走chhōe Siáⁿ?@Toa-thau-lian
生活營辦到taⁿ mā第8冬--a, kiàn-pái辦, 工作人員的確 lóng比學員khah chē, 營隊煞, koh無thang隨看tio̍h tiām ê籽puh-íⁿ. 是án-chóaⁿ beh辦生活營? 辦生活營beh chhòng siáⁿ? Chiah-ê問題一直khǹg tī TGB幹部ê心肝底teh走chhōe.
今年生活營tī網路頂相tio̍h西螺交流道邊--á ê庄á──Pi-thâu-pòe, 1 ê樸實ê農村, kap lán ê故鄉kāng款, 無chhia-iāⁿ ê ngē體設備, 無名聲透kui台灣ê頭人, 有--ê kan-taⁿ是tī日頭kha曝kah烏ta-sán ê choh-sit人, tī chia辦營隊ē-tàng得tio̍h siáⁿ?
5工ê時間, ta̍k-ê se̍h西螺延平老街, 參觀豆油工場, 米ká工場, 豆kí皮工場, tī社區行踏, 學做粿, kap choh-sit人開講, tàu khau菜......, chiah-ê看煞了後beh chhòng siáⁿ? 是koh ē-tàng án-chóaⁿ?
對在地人來講, TGB kan-taⁿ是參觀團體其中 1 批大學生, lán走了後, in猶原án-ne生活, bē改變siáⁿ-mih. Ah對lán來講--leh? Ta̍k-ê àn無kāng所在來到西螺生活5工, 看chiah chē mi̍h件, ka-tī有siáⁿ-mih體驗? Tī性命--nih有siáⁿ-mih kha-jiah留--落-來?
Tī chia, hō͘ góa看tio̍h基層人民ê性命力, 1 tīn óa附土地生存ê人, 雖bóng hō͘政客頭人chau-that kah thiám-thiám-thiám, hō͘社會主流價值當做gōng人, m̄-koh in iáu是無放棄土地, iáu是beh維持 in做人ê尊嚴.
Chit段時間體驗--tio̍h-ê是弱勢者kap強勢者ê立場對抗. 頂頭決定ê農業政策, kap choh-sit人ê生活智慧sio對抗; 社區營造者ê規畫, kap社區人民ê生活經驗sio對抗, kà力ê結果, 往往是choh-sit人kap基層人民hông當做m̄-bat字koh兼無衛生, iáu是頭人決定一切.
Lán teh追求民主自由多元ê過程, soah tī無意中kā China讀冊人ê性格現現--出-來, kā封建China ê文化霸權, khōng tī lán beh起造ê新價值頂kôan, 社區營造是án-ne, 社會運動mā是án-ne, lán 1手kā群眾giú--起-來, mā親身用kha koh kā群眾chàm--落-去.
Che kám是lán beh追求--ê? 若bòai, lán beh起造siáⁿ-mih款價值? 生活營tō是beh走chhōe che, TGB tō是beh創造che.
