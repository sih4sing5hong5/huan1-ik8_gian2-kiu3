走cheng ê 5˙1遊行
今年5‧1講是10冬來人數siōng chē ê工運遊行, m̄-koh, góa soah tī chit ê遊行--nih看tio̍h工運ê悲哀.
1. 設計衝突, 欺騙ka-ti人
Chit場遊行siōng jia̍t ê時, tō是tī行政院頭前kap警察衝突, m̄-koh事實是: 主辦單位早tō kap中正一分局協調好勢, chit齣衝突ê戲主要是beh poaⁿ hō͘電視頭前ê觀眾看--ê, khah hàm--ê是遊行隊伍iáu-bōe來到位,「衝突」tō poaⁿ soah--a.
勞委會主委王如玄hō͘群眾hiàm落台á腳了後, 民進黨ê高志鵬mā hō͘群眾質疑. M̄-koh, 台灣社會民主工作室ê丁勇言soah緊續leh講, i相信未來民進黨chit 27席立委ē全力阻擋對勞工不利ê法案. Che m̄-nā是teh替民進黨背書, mā是teh阻擋階級意識ê覺醒.
Chit-pái遊行動員ê主體大多數是國營事業ê工會, 成員ê頭路相對khah穩定, kap chit-pái遊行主題「反失業」牽涉無深, 真明顯, 主辦單位無先kā勞教做hō͘好, 結果是宣傳車頂ê指揮真大聲teh hoah口號kap唱歌, 群眾soah無siáⁿ beh chhap.
結果是主辦單位得tio̍h beh ài ê媒體效果, mā成就tio̍h頭人, 會員順利the̍h-tio̍h走路工, m̄-koh iáu是m̄知影siáⁿ-mih號做階級意識, ah統治者猶原坐tī冷氣房內底笑kah嘴á lī-sai-sai.
