有gín-á了後, góa chiah了解lán是án-chóaⁿ pìⁿ做被壓迫者--ê. 父母疼kiáⁿ是天地生成ê tāi-chì, mā因為án-ne, tiāⁿ-tiāⁿ ē無意識延續自細漢接受ê統治者ê無腦化教育, mā kā gín-á chhiâⁿ做無獨立思考ê未來ê被統治者. 可比講gín-á ê號名交hō͘算命仙; gín-á若háu, tō洗boah草水, 淨符水, 收驚, 拜床母, 拜祖先, 衫á倒péng chhēng; iah是hông hoan-hù 7月半eng暗時m̄-thang chhōa gín-á出門, 日頭落山衫á褲ài收收--起-來.『受到壓迫者的誘發, 民眾會訴諸一種巫術的解釋或是對於神的錯誤觀念, 將他們的受壓迫狀態的責任宿命地轉移到神的身上.』Lán接受老1輩教示ê chhiâⁿ kiáⁿ方法, 無意中mā接受統治者ê意識形態, 1代1代傳--落-去, 壓迫體制tō是án-ne穩固維持tiâu--leh.『日常生活中的關係與普通習性束縛了被宰制者與宰制者, 使得他們也受制於將他們綁在一起的體系.』『傳統的教育過程之目標就是在使我們配合現況, 以致於讓我們去維護原有權力關係.』
有對ka-tī ê觀察, koh有《受壓迫者教育學》chit本冊ê點破, góa chiah hiông-hiông tì覺--tio̍h, lán teh追求被壓迫者/自我ê解放過程中, 欠缺自我革命. 有反省, 有行動, chiah ē有批判意識, chiah ē有實踐, mā chiah ē有影信仰反抗ê哲學. 若無, lán tō一直有2套標準, 1方面teh hoah革命解放, 1方面soah koh hō͘壓迫者ê意識形態牽bán tiâu--leh.『受壓迫者內心的最深處根植著一種雙重人格性. 他們雖然發現到, 若沒有自由的話, 就不能真實地存在; 但他們雖然渴求真實的存在, 卻又懼怕真實的存在. 他們一方面是他們自己, 另方面又同時將壓迫者的意識予以內化.』
「教育是1種政治行動.」Lán自細hàn接受國民黨教育大hàn, 經過長期(2, 3代) ê文化霸權控制, lán行路, 講話, chhēng-chhah, 生活kòan-sì, 思考模式, lóng有壓迫者ê影, gín-á koh是模仿sī大人ê行為大hàn--ê, 若是無1套相對壓迫者價值觀ê教育制度, tī舊底ê權力關係--nih, gín-á ùi細hàn時tō開始服從權威, 去學校讀冊了後, 父權式ê權威結構koh-khah受tio̍h強化, gín-á mā ta̍uh-ta̍uh-á pìⁿ做bē-hiáu思考ê人.
「少年若無1 pái khong, 路邊nah有有應公」,「gín-á人有hīⁿ無chhùi」, sī大人總是教示gín-á ài聽話, m̄-thang作怪, m̄-koh lán若jú o̍h ē-hiáu適應社會走chông ê規則, 壓迫者tō jú簡單控制lán. Ah若khah搞怪--ê, 適應不良--ê, tō hông phah做是『社會邊緣人』, ài接受救濟--ê, 被壓迫狀態hông當做是個案, hō͘人m̄知影ài去批判社會ê結構性問題. Lán hông教kah kòan-sì kan-taⁿ看表面, bē去追究現象後piah ê原因kap真相.『當受壓迫者愈學習到去適應環境時, 壓迫者就愈容易去宰制他們. 為了達到這個目的, 壓迫者使用了教育的囤積概念, 再配合父權式的社會行動機制, 讓受壓迫者接受一種自我陶醉式的「福利接受者」名稱.』
Chiâⁿ chē道理講--起-來簡單, m̄-koh實際tú--tio̍h, chiah知影ka-tī是m̄是有影tī日常生活中實踐理念. Góa ê gín-á hō͘ góa有機會看thàng ka-tī, 了解ka-tī ê不足, chit-chūn,「反省」,「批判」,「實踐」, chiah開始真正對góa產生意義.
