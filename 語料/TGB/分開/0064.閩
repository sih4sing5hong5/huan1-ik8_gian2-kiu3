台鐵, chia̍h銅chia̍h鐵
Bat坐過火車ê人應該lóng有thiah票買無位ê經驗, 大部份人lóng ē怪ka-tī siuⁿ慢買票chiah ē無位thang坐.
8--月去1 chōa花蓮, ài坐火車, 花蓮siuⁿ hn̄g, 若無位thang坐ē thiám--死. 台鐵車票預售日hit工5點外góa tō起床開電腦, 照台鐵網頁ê指示操作, 時間算準tú-á好6點tō kā「訂票」chhi̍h--落, 結果出現『票已售完』. Góa m̄相信, sûi tńg頂1頁koh chhi̍h 1 pái訂票, 結果oan-na kāng款, góa破記錄tī透早6點對電腦chhò-kàn-kiāu. Góa總算知影買無位m̄是siūⁿ慢買, 是「chhōe m̄-tio̍h人買」, 台鐵賣票現場kap網路訂票是hō͘ gōng百姓用--ê, gōng百姓kan-taⁿ 1半pái-á好運ê時chiah買ē tio̍h有權勢ê人用chhun ê票.
台鐵ê弊案應該是所有公營事業siōng chē--ê, siōng無, hông piak hông辦是siōng chē--ê. 新工程貪污收kho͘-ní-sióng, 買車廂mā收kho͘-ní-sióng hông chang--tio̍h, hām基層to想辦法tī賣票chia做kha手, 偷chhàng票m̄賣, thèng-hāu有權勢ê人有需要開chhùi chiah賣, 用票做人情, 牽關係.
Góa太bē爽--leh, sì-kè檢舉, koh kā相關單位講, 查電腦訂票記錄tō ē-sái lia̍h tio̍h問題. 等chiok chē工了後, chiah有調查局ê人khà電話來, 口頭答應講ē查. Sui-bóng góa無相信調查局ē查, 因為in hōan-sè tō是hiah-ê有權勢, the̍h ē tio̍h票ê人, m̄-koh siōng無調查局應該ē kā台鐵高層通知講有人檢舉, ǹg望in mài siuⁿ hiau-pai, 扣siuⁿ chē票m̄ pàng, ǹg望siōng無有thang án-ne.
Ta̍k pái看tio̍h台鐵ê人笑hai-hai tī電視廣告推銷台鐵便當, góa lóng ē 對電視chhò講: kán, bē kiàn-siàu! 弊案kui tho͘-lá-kuh, 車班koh tiāⁿ bē準時, 本業做bē好, 直直了chîⁿ, 不時to慢分, soah m̄知kiàn-siàu kā賣便當當做光榮ê tāi-chì, chit tīn chia̍h銅chia̍h鐵--ê, 準備落地獄去--lah!
