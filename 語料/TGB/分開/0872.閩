破siùⁿ ê山@Toa-thau-lian
9--月 淡水ê山teh háu
3月日--a
Hit工騎--過
猶原koh看會tio̍h i目屎teh流
暗時海風thàu-lām雨水
Phīn-phīn piàng-piàng teh lòng窗á門
Kui-ê房間ná teh sìm--leh
Tiām-tiām 聽tio̍h 1-kóa聲
Ùi山頂吹--落-來ê氣味
Nǹg入來房間
Tī góa ê頭毛, 目chiu, 身軀, 雙kha teh kún-ká
痛苦ê氣味kā góa包tiâu--leh
「山tiām-tiām teh崩
溪水ta̍uh-ta̍uh-á ta
M̄-koh大sian ang-á猶原
繼續 chhńg góa ê肉suh góa ê血
góa kiōng beh擋bē tiâu--a
lí kám beh來陪--góa?」
Hit工ê驚惶koh浮tī心肝頭
Kui遍山hông削kah白siak-siak
M̄-koh頭o̍at--過
Kui大遍別莊照常teh起
Tiām靜ê暗暝
2 chōa冷冷ê目屎ùi góa ê面流--過
