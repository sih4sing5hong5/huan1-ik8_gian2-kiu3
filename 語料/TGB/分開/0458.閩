狗pūi火車
「轉型正義」ê前提sī siáⁿ? Chín tng teh hèng chit-ê議題ê人, kha̍p-bē-tio̍h開chhùi tō是「台灣已經是1 ê民主國家, m̄-koh......」, ná像台灣tō是中華民國, 中華民國tō是台灣. 若是án-ne, 我想beh問, 中華民國kám m̄是外來政權? Lán kám m̄是beh kā趕走? Tang時á殖民者ê國家ē-sái代表被殖民者--a? 殖民政權kám m̄是iáu tī--leh? 黨國體制kám bat消滅--過? Lán tang時開始保衛中華民國--a? Siāng害--ê是, chit-lō話koh是所謂ê「獨派」講--ê.
「轉型正義」ài án-chóaⁿ chhòng? 吳乃德先生ê〈轉型正義和歷史記憶: 台灣民主化的未竟之業〉是1 ê例, i講tio̍h chiâⁿ chē國家, 內容是有iáⁿ chiâⁿ phong-phài. 總--是he lóng kap台灣ê現狀有2 ê差別. Tāi先, tī所有ê例內底, 實現轉型正義--ê是政府, m̄是民間. 第1 ê差別是ùi第2 ê差別來--ê. Beh像南非án-ne hō͘一切不義因為告解kap新歷史詮釋來結束, kám m̄是因為tī hit-ê社會內底, 是非已經講明, 過去ê m̄-tio̍h tō是m̄-tio̍h, chiah有可能政府hoah清算tō清算?
台灣--leh? 民間iáu teh起造新ê價值觀, 新ê文化霸權neh! Lán iáu tī轉型正義ê chìn前階段ê chìn前階段ê chìn前階段niâ.
Che koh se̍h tńg來到本底ê問題: 無轉型, beh nah有轉型正義? Kám講民進黨執政iah是中華民國民主化tō是轉型--a? 轉型正義ê問題ē-sái mài ùi chia切, 總--是chit-lō基本ê前提, kám正經ē-tàng lóng當做無看--tio̍h?
轉型正義, 制憲kap正名ê前提kap思考是siáⁿ? In ná像lóng建立tī「台灣tō是民主化ê中華民國, 民主化ê中華民國tō是台灣」chit-ê前提頂面, 順chit-ê logic bú--落-去, kan-taⁿ是teh愈鞏固外來體制.
Góa ê意思m̄是講無別種bú法. 另外1種可能是「khau-sé」. Chiah-ê行動ê目的若是beh突顯chit-ê前提ê錯誤, 理論上chhan像講ē通. Koh 1種可能是「癌細胞戰略」. Chiah-ê行動ê目的, 若是beh kā中華民國ê實質ó͘ hō͘空--去, hō͘ chit-ê空殼á自然崩--去, 台灣國tō tī che中á走--出-來, 理論上mā m̄是無可能.
問題是, chit-má teh bú制憲, 正名kap轉型正義--ê, kám án-ne bú--ê? M̄是! In是順本底ê logic teh bú, 無論in是beh保衛中華民國, iáh是單純sa無cháng. 理論lóng tio̍h, 現實tō是bē tín動. Lán beh用siáⁿ去要求hiah-ê頭人kap台籍政客? Lán甚至連1 ê chiâⁿ樣ê組織to無? Chit款談法根本是teh狗pūi火車.
