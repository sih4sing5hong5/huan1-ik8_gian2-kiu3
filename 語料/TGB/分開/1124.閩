重神無重人ê投機教育
Ta̍k冬lán-lâng 3--月ê「迎媽祖」, 已經chiâⁿ做台灣民間民俗慶典ê大tāi-chì, tī台灣ûn境割香iáu無夠, chit-má koh siáu kah tùi無神論ê中國去, beh ùi中國請關公來台灣ûn境. 先mài講據在民間利用神明連結兩岸一體ê政治操作, kan-taⁿ講kā神像kap信徒chhōa去無神論ê國家, 進行信仰ê朝聖行為, chit ê現象本身tō hàm kah有chhun.
過去台中大甲鎮瀾宮去北港朝天宮, tńg大甲路--nih經過彰化chit段, 總--是ē發生「搶轎」ê事件. Éng-kòe khah chē是地方角頭為tio̍h搶地頭來搶轎, lō͘尾soah連地方法院mā來半途「cha̍h轎」koh跪koh拜, 無論是beh求ka-tī官位jú做jú大, iah是sa媽祖保佑kap彰顯公義做藉口, 實在lóng hō͘ lán感覺siuⁿ過hàm-kó͘. 司法機關無強調獨立kap公正ê辦案精神, soah來拜神拜佛, chiah-nī迷信ê hàm-kó͘顛倒是破壞機關ê形象; 一般大眾對司法本底tō chiâⁿ無信任, 普遍認為法院有chîⁿ判生, 無chîⁿ判死, chit-má法院ê執法官cha̍h轎拜媽祖, 是beh kā人民宣示講m̄-nā ài「chîⁿ」, koh tio̍h靠chē-chē好運? 拜神chiah thang好求tio̍h好運?
法院ê hàm-kó͘開先例, 縣政府為tio̍h選舉, mā kā縣內ê媽祖廟lóng聯合--起-來, ta̍k冬辦媽祖ûn境, hō͘ koh-khah chē人nǹg轎腳, 學校koh叫學生排隊chò-hóe nǹg, 有學生nǹg過轎腳了後, 講ǹg望媽祖保庇考試ē-tàng 100分, 學校ê課本kám m̄是教lán ài phah-piàⁿ chiah有好收成? Chit-má nah ē pìⁿ做拜神nǹg轎腳來求好成績--leh?
政客利用宗教bú選舉, 教育者soah mā tòe leh khí-tâng, che是siáⁿ-mih款ê信仰? 是siáⁿ-mih款ê教育? Tī民間風俗, 若有人吊tāu自殺ē送肉粽, 表示kā lah-sap-mi̍h kap怨氣送出海, 傳說講送肉粽ê隊伍經過ê所在ē有lah-sap-khùi, khah強ngē ê庄頭tō ē要求隊伍se̍h路bē-tàng入庄, 學校mā ē宣佈叫學生hit ê時chūn m̄-thang出門, tio̍h tiàm tī厝內, 大門kap窗á mā tio̍h關hō͘ ân. 舊年有人tī道東書院內底吊tāu自殺, 道東書院tō kap鎮公所chò-hóe主辦送肉粽, 結果iáu是有庄頭ngē boài hō͘隊伍經過. 道東書院是過去ê漢學堂, 是傳授智識ê所在, chit-má soah chhōa頭teh傳播迷信.
最近國民黨ê林益世, 李朝卿kap賴素如chiah-ê人因為o͘-se案件hông收押, 交保了後第1件tāi-chì tō是hāⁿ火爐去pháiⁿ運, 犯錯kám m̄是ài檢討? Nah ē pìⁿ做teh怨嘆ka-tī無夠好運, beh緊kā pháiⁿ運勢hò͘走, kám講若求神拜佛得tio̍h好運勢, tō thèng好為非sám做?
剝削勞工, 逼勞工直直跳樓ê郭台銘, chit-má mā beh ùi中國江西請關公出來改善員工跳樓ê情形, 甚至beh請來台灣ûn境(kui-khì先去ûn i ê工場), ǹg望股票ē-tàng chiūⁿ萬點. 改善勞工ê工作環境kap福利, chiah是停止員工用性命抵抗ê方式, nah ē去寄望1 sian柴頭ang-á (金á做--ê mā kāng款) 來am-khàm ka-tī ê工場剝削勞工ê事實!
Tī過去傳統ê農業社會, 廟寺kap信仰有kho͘-óa社區ê功用, mā是民眾參與公共事務, 互相交流合作ê重要場所, chiâⁿ chē宗教活動kap儀式1代傳1代保留--落-來, 是chiâⁿ有意義ê文化傳承, m̄-koh若無去重視chit ê過程ê文化意義, kan-taⁿ teh傳播宣揚古早時代解說無法度理解ê tāi-chì ê迷信方式, 甚至轉化pìⁿ做投機, 貪財, ba̍uh利頭ê行為, tō是teh kā人pìⁿ做真bái-châi ê gōng-giàn頭.
