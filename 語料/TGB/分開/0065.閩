Molly讀國中ê頭1工
Molly讀國中ê頭1工, i透早6:30 tō出門去坐公車, 赴7:20 chìn前到學校, góa iáu teh khùn, i tō tiām-tiām出門無kā góa吵cheng-sîn, 開始迎接i ê國中生活...... Pàng-o̍h tńg--來i kōaⁿ 1大phāiⁿ用6000 kho͘買ê新制服kap冊包á, 制服有jo̍ah--人2 su kap kôaⁿ--人2 su, 房間壁頂掛--ê已經ùi國校á 6年ê班服換做國中ê新制服, chi̍t入門tō看ē tio̍h. Molly ná像對國中生活做好準備--a, 顛倒是góa無法度適應讀國中ê Molly, i ka-tī款kah好勢好勢!
Eng暗, i走來góa ê眠床頂叫góa簽1份文件, 是學校國樂團kap管樂團ê招生報名表, 有3 ê選擇: 1.國樂團, 2.管樂團, 3.bòai參加. Góa ná讀招生簡章, ná提出góa ê意見, tō對Molly講:「Ē-sái先kéng管樂團長笛iah是其他樂器, 橫直lí o̍h過鋼琴有基礎, o̍h其他ê樂器m̄是問題.」邊--á ê Molly一直tī hīⁿ-khang邊kā góa講i無想beh參加, 因為練習時間ē chiok久--ê. Góa進1步看練習時間, 有chái-khí集會時間, 中tàu hioh-khùn時間, 社團時間, kap拜3 pàng-o̍h了後ài留1點鐘. Góa講:「Chit-kóa中tàu hioh-khùn時間kap chái-khí集會時間ē-sái走--出-來, jōa好--leh, 緊勾--lah! Góa tō直接簽名.」M̄-koh iáu是無法度說服i ê tiû-tû, i講ē kap其他20 kúi ê社團時間衝突beh án-chóaⁿ? Góa問i其他社團是toh kúi ê? I講iáu-bōe公佈. Góa已經kiông-beh擋bē-tiâu性地, 開始大聲講:「Án-ne tō先kéng管樂團, 時到若有lí kah意ê社團時間kap管樂團衝突ê時, chiah kā管樂團退掉, koh再講tio̍h koh通過徵選, 無一定ē hông選--tio̍h ā.」
Molly又koh是hit-lō形, 總--是先煩惱起來khǹg, i koh一直講:「Nah有thang hoah退tō退, nah有hiah簡單.」Góa開始火大--a, kā講:「Tō因為驚去kā老師講beh退出, 所以tō放棄機會, ah若其他ê社團lí lóng無kah意ê時, 徵選時間mā過--a, lí beh án-chóaⁿ?」其實góa心內siūⁿ-khì--ê是Molly今á日ê反應tō是hō͘ bē變竅ê教育體制制約pa̍k死產生ê結果, 驚東驚西, m̄願意去chhōe老師溝通, góa bē-su看tio̍h過去學生時代ê ka-tī, kiu-kiu tám-tám, 考慮siuⁿ chē, hō͘ ka-tī pa̍k-tiâu--leh. Góa jú講jú siūⁿ-khì, jú講jú大聲, 開始念i是án-chóaⁿ bē勇敢, 是án-chóaⁿ hiah操煩, 是án-chóaⁿ ài驚學校權威, lō͘尾Molly真bē爽siak門出--去, koh kā報名表tàn tī thô͘-kha, 衝入去ka-tī ê房間, 留góa ka-tī繼續sau聲teh罵......
過無jōa久, góa聽tio̍h i teh哭, m̄-koh góa ê火氣iáu tī--leh, góa kā報名表khioh--起-來走入i ê房間, 大聲kā Molly講:「Lí ē-sái kéng bòai參加, lí ka-tī決定ā, góa尊重lí ê決定.」續--落照i ê意思勾bòai參加, tàn tī i ê桌á頂. I iáu是無應, tó tī眠床頂用被á kā面khàm-tiâu--leh teh哭......
Góa半夜cheng-sîn, 反省kui-ê tāi-chì, 寫1張phoe行入Molly ê房間, soah tī i ê桌á頂看tio̍h i tāi-seng寫hō͘ góa kap A強ê留話:『To: 爸媽有時順你的意不是解決的辦法反而是諷刺你的方法』.
Góa重複讀kúi-nā piàn, chiok深--ê, 短短1句話soah hō͘ góa chiok大ê挑戰kap反省, mā kā góa原本寫滿1張A4 ê phoe比--落-去. Góa無chiok了解Molly beh講ê的意思, kan-taⁿ知影讀國中ê Molly, bē勇敢去挑戰學校老師, m̄-koh góa kap A強ē是i chhiâng-chāi練習ê對象.
