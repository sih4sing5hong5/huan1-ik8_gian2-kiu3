失聲ê燕á
70外歲ê A燕婆是tòa tī gún tau對面田中ng ê老厝邊, ùi in tau beh過來gún tau, ài行過火炎伯ê田岸, hāⁿ過1條細條ê排水溝, peh起lih大路, 過大路tō ē-tàng直接行入gún厝頭前ê石頭路. 雖bóng對A燕婆來講, chit段路有tām-po̍h-á chia̍h力, m̄-koh i若是有êng, iah是天氣好ê時, tō來chhōe gún tau ê「súi a-má」開káng.
A燕婆是súi a-má ê知己朋友, ia̍h是a-má忠實ê聽眾. A燕婆若來, in講ê tāi-chì總--是離bē開厝邊頭尾ê人情世故kap遭遇, 大部份ê時間lóng是聽gún a-má se̍h-se̍h唸, 先咒罵gún a公tàng-sng koh偏心, koh來tō唸厝內底hāu-seⁿ, sin-pū, 大細hàn無爽快ê tāi-chì, 當然mā chi̍t堆怨嘆, 不平. Góa tiāⁿ-tiāⁿ懷疑, 是án-chóaⁿ A燕婆tòng ē tiâu gún a-má ê『疲勞轟炸』? I總--是hiah-nī有耐心, tiām-tiām teh聽, 雖bóng i無siáⁿ-mih回應, 眼神mā tiāⁿ-tiāⁿ看tùi hn̄g-hn̄g ê地平線, chit chūn ê i hō͘ góa ê感受, 是1 ê有氣質kap有涵養ê庄kha a婆.
A燕婆人真矮, koh烏sán烏sán, 烏烏ê頭毛用1 khang 1 khang ê烏網網--leh. I有掛耳鉤á, 1對金ê耳鉤á, 因為年久月深, kā i ê耳鉤khang giú kah真大khang. 細hàn, góa siōng愛坐tī i ê身軀邊, chim-chiok看i ê耳鉤khang, khang ē jú來jú大, góa心內不時teh想, tang時i ê耳鉤khang ē li̍h--開-leh? 另外, i chhiâng-chāi穿烏色ê衫, tī góa細hàn ê記tì內底, 看--起-來chiok嚴肅koh莊嚴, tī i烏色ê世界藏siáⁿ-mih款ê秘密--leh?
大hàn了後, góa ta̍uh-ta̍uh-á了解A燕婆tiām靜, 嚴肅, 莊嚴ê形象, 是因為i坎坷ê運命. I有3 ê hāu-seⁿ, m̄-koh lóng無kāng姓, 分別姓蘇, 姓黃kap姓林. A燕婆tī i 40歲chìn前, bat招過3 ê ang-sài, m̄-koh lóng短命往生--lo͘h, i前後守寡3 pái. 庄--nih ê人, 總--是對i受運命ê chhòng-tī有種種ê傳言kap猜測, a-pa講是「A燕婆斷掌ê關係」, góa想beh證實a-pa對góa講ê tāi-chì: 斷掌ē死ang. Ta̍k pái i來chhōe súi a-má ê時, góa tō趕緊借機會隨時beh偷看i ê手, góa對i雙手ê手底痕真hò͘ⁿ-hiân, 到底斷掌是生做siáⁿ款? M̄-koh自頭到尾, góa lóng無法tō͘順利看tio̍h A燕婆ê雙手. Gín-á人m̄-bat tāi-chì, m̄知che hōan-sè是A燕婆siōng大ê禁忌.
A燕婆雖bóng sán koh薄板, kha手soah真liú-lia̍h, 落田種choh無輸cha-po͘人, 總算io飼3 ê hāu-seⁿ大hàn, 娶bó͘生kiáⁿ, hō͘ i過1段平靜ê日子. M̄-koh死亡ê暗影猶原tiām-tiām óa近in厝內ê cha-po͘人, tāi先是姓蘇ê hāu-seⁿ, 生養1大tīn gín-á, soah tī 40外歲tō tio̍h癌過身, hit chūn, i ê牽手koh有身, 真正是悲慘. 續--落-來, 姓黃--ê hit房mā倒--落-來, 留3 ê iáu teh讀國中國校ê cha-po͘ gín-á. 厝內已經有3 ê守寡--ê, A燕婆koh 1 pái行tī死亡ê深谷內底. 除去看顧iáu細hàn ê孫, i猶原gia̍h鋤頭, 繼續tī i ê土地頂面活--落-來. 現此時, 想tio̍h i 60外歲iáu tī田中ng艱苦choh-sit ê形影, góa心內有講bē出--來ê稀微.
一直到góa讀高中ê時, 死亡koh來tī對面ê古厝. 姓黃ê大hàn孫tī工場上班, 小夜班後tńg--去, 過tńg工tō死tī ka-tī ê眠床頂, i chiah 19歲. Góa永遠ē記--得, hit工thàu早, 黃ê新婦A春姨, 真驚惶走--出-來, soah po̍ah落tī田底, 歸身軀lóng是田塗, ná哭ná hoah, 來叫gún a-pa去in tau, 講i ê hāu-seⁿ死--a. Tī A春姨悲慘ê哀哭聲中, 親像看tio̍h A燕婆ê運命tī i ê sin-pū身軀頂出現, che是siáⁿ款ê人生--leh! Góa問ka-tī......
大hàn了後, góa kiàn-pái若tī gún tau ê稻埕看tùi A燕婆已經pha荒--去ê老厝, kôan koh大châng ê竹林, kā chit間無人出入ê紅磚老厝包kah密密密, tō ē想起已經過身ê A燕婆, 是m̄是pìⁿ做1隻烏色ê燕á, 繼續飛tī in tau ê厝頂, 竹林kap田園--leh?
時間ê長河, 總ē kā死亡ê記tì ta̍uh-ta̍uh-á沖散--去, ná生活應該tō是先活--落-去ê道理--a!
