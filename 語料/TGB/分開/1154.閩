寫hō͘奴隸á kiáⁿ (14)
Lán出門kap lí ê gín-á伴共學chhit-thô ê時, lín thǹg赤腳tī公園內底走跳, chhiâng-chāi ē tú tio̍h邊--á ê gín-á講:「In真無禮貌.」
Lín tī樹林á iah草埔ó͘ thô͘ sńg沙á, mā不時ē有人勸講án-ne ó͘ kah 1 khang 1 khang, ē害人行路poa̍h-tó, m̄-thang hō͘ gín-á án-ne sńg.
若有水khut-á, lín koh-khah歡喜, tiāⁿ-tio̍h sńg kah kui身軀tâm-lok-lok, sûi tō有人hoah講:「Lóng無照規矩, pàng hō͘ gín-á o͘-peh sńg.」
Lín tī公園khioh樹oe iah是葉á sńg, mā tiāⁿ-tiāⁿ有人ē阻擋, 講án-ne lah-sap無chheng-khì.
Tī公共便所hō͘ gín-á使用khah ke ê水槽á洗手, mā ē有人lé講:「水滴kah kui thô͘-kha, lín nah pàng hō͘ gín-á來chia sńg水?」
若是khioh石頭khian, hīⁿ-khang邊koh-khah chhiâng-chāi ē聽tio̍h:「Gín-á lóng無teh教.」
Lán mā bat tī電車車頭khoah-khoah ê巷路共學, 坐kui工經過--ê to無超過20人, soah mā有人ē去「反應」, 講hia是通道, 叫管理者tio̍h kā lán趕走.
經過ê人beh勸goán m̄-thang hō͘ lín chiah-ê gín-á án-ne sńg, 口氣平和是無要緊, goán mā ē好禮說明goán ê想法, iah是kā in解說講goán大人有tī邊--á顧tiâu--leh, bē發生危險. M̄-koh lán mā chhiâng-chāi tú tio̍h人pìⁿ面大聲lé罵, 威脅, 恐嚇, pháiⁿ-siaⁿ-sàu iah是氣phut-phut, bē-su lín chit-tīn gín-á án-ne sńg ē gāi tio̍h in ê khi-mo͘-chih.
Lán ê公共空間有太chē有形kap無形ê限制, 有形--ê是有kui tho͘-lá-kuh「禁止án-chóaⁿ tú án-chóaⁿ」ê規定, kap隔開人óa近iah出入ê設計, 無形--ê是真chē人ê認知無法度接受有人「無都市人ê文明kap禮數」.
使用公共空間是án-chóaⁿ有hiah-nī chē限制? 若無危險性, 若無影響tio̍h其他beh使用ê人, 是án-chóaⁿ bē-sái照ka-tī ê需要使用公共空間? 特別是tī公園, 樹林á iah是草埔, peh樹á, ó͘ thô͘沙, bán草á, tó tī草埔liàn, hō͘ gín-á án-ne來kap自然環境互動, 是án-chóaⁿ對別人ē有hiah-nī大, hiah-nī無法度忍受ê困擾?
公共空間ê使用到底是siáng thèng好決定--ê? Hit-kóa li-li-khok-khok ê禁止規定是siáng制訂--ê? 是為tio̍h siáⁿ考慮制訂--ê? 是為tio̍h siáⁿ-mih人ê方便來訂--ê? 是考慮使用者iah管理者ê方便? 是使用者照ka-tī ê需求使用, iah是tio̍h顧慮邊--á無teh使用ê人ê感受?
Chit ê公共空間若是hō͘人活動, chhit-thô, hioh-khùn ê公園iah是開放性ê廣場, 是án-chóaⁿ bē-sái大聲hoah-hiu? 是án-chóaⁿ bē-sái歡歡喜喜走跳? Peh樹á無sè-jī siak--落-來kám ē án-chóaⁿ? Bán草á葉á來so-so--leh, phīⁿ chi̍t-ē-á無kāng草á葉á有siáⁿ無kâng ê氣味, án-ne kám tō是m̄知影尊重性命?
Chhōa lín chit-tīn gín-á伴tī外口活動, 盡量hō͘ lín免受tio̍h sok-pa̍k去體驗世界, poa̍h-tó koh peh--起-來, tio̍h傷ka-tī kô͘ 藥á; tī thô͘-kha畫圖, ó͘ khang, sńg soah lán ē回復現場; 若ē影響tio̍h其他人, ē kap lín參詳調整. Chit款做法, mā是lán大人kap gín-á chò-hóe學習「ka-tī負責」ê機會kap經驗.
M̄-koh chit ê無教lán siáⁿ-mih號做「責任」ê社會, soah無容允lán keng開chit款ê空間; kan-taⁿ beh ài培養出順從無意見ê奴隸ê社會, 當然mā bē koàn-sì面對lán對ta̍k種規定iah是勸說ê質疑, 反省kap思考.
是講, 面對hiah-ê有形ê規定, iah是無形ê限制ê時, hit-kóa「bē-sái」ê理由, goán若lóng無法度說服ka-tī接受--a, 是beh án-chóaⁿ叫goán tio̍h「要求」lín接受「禁止」kap「限制」?
出門, 行出去到公共空間, 面對眾人, 面對社會, 面對外口ê世界, 是án-chóaⁿ lán bē-tàng有自在使用ê權利? 無危險性mā無影響tio̍h其他人ê時, 是án-chóaⁿ lán bē-tàng ka-tī決定, ka-tī選擇beh án-chóaⁿ使用公共空間?
Bē-sái óa近水, kám講tō有法度降低tū--死ê危險? Bē-sái kha̍p tio̍h公園ê草á,樹á kap花, kám tō ē khah知影尊重性命ê道理? 禁止gín-á粗魯無禮貌, kám tō ē hō͘ lán脫離「拳頭母大粒, 講話tō khah有力」ê現實社會狀況？成長ê過程, gín-á ê心思, 感受kap情緒無得tio̍h夠額ê理解, 包容kap尊重, kám tō有thang hō͘ gín-á o̍h ē-hiáu尊重kap同理? 限制lín對外口世界自由探索ê機會, lín ē ka-tī生出獨立自主ê能力?
詳細kā想, chiah-ê lán tú--tio̍h ê現象, 是有kāng款ê思考, hit款思考, 是beh限制lán ê自主kap發展, beh kiu sok lán對無合理ê質疑kap挑戰, lán當然mā ē-sái選擇無愛hō͘ chit款教出奴隸順民ê道理牽leh行!
