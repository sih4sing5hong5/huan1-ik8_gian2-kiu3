關係勇氣
Cha-hng暗Molly為tio̍h i慢交2工ê作文teh傷腦筋, góa tó tī眠床頂hioh-khùn, i hiông-hiông問góa:「Che Guevara ê名beh án-chóaⁿ寫?」Oah! Góa chiâⁿ意外i beh寫Che.
後--來i tī第2段舉1 ê例:「Góa認為Che Guevara tō真有勇氣, i出世tī有chîⁿ人tau soah走去sio戰, 去phah敗無合理ê政府......」
Góa問Molly:「Lín老師kám知影Che是siáng?」
Molly講:「老師m̄知影Che是siáng--lah!」
Góa講:「I清華中文系, 1976年出世, 可能ē知影, mā可能m̄知影.」
Molly真肯定講:「I m̄知影, 因為tī學校分組討論勇氣ê時, góa hông pun tī ài舉例有勇氣ê人hit組, góa報告ê時tō講Che Guevara, 因為i有勇氣無beh服從無合理ê政府, 結果老師問góa siáng是Che Guevara? Góa kā老師講i是革命家, 所以góa知影老師m̄知影i是siáng.」
Góa koh問Molly:「老師án-chóaⁿ講?」
Molly講:「老師tō無koh討論--a.」
Góa想全台灣ê小學--nih koh ē講tio̍h Che ê人, 可能kan-taⁿ Molly niâ. I chìn前看góa買ê 1本Cuba ê入門冊, mā看過2齣關係Che ê電影, 所以Molly lóng叫Che是「hit ê偉大ê人」, tī路--nih看tio̍h有人chhēng Che ê T-shirt, iah是tī餐廳冊店看tio̍h Che ê畫像, i lóng ē講「Mah, lí看hit ê偉大ê人」. Góa想Molly小小ê心靈已經ē-hiáu崇拜hit-kóa有時代代表性ê人物--a.
