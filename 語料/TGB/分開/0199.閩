Lán beh ài siáⁿ-mih款ê「台灣人生」
「狗去豬來」是台灣人形容sio連續hō͘日本kap中國國民黨統治ê時chhiâng-chāi ē講--tio̍h-ê,《台灣人生》chit齣日本人phah hō͘日本人看ê記錄片, tī老1輩台灣人受訪者ê話語--nih, lán thang深深感受chit句話後壁ê siàu-liām, 怨chheh, 不滿, m̄甘願……chiah-ê ko-tîⁿ 1世人ê矛盾情緒.
記錄片內底ê受訪者, 對日本時代lóng不止á siàu-liām, ta̍k ê to用liàn-tńg ê日語講出少年時chiâⁿ做日本人ê光榮, kap支那人來了後產生ê衝突. 1 ê tī太平洋戰爭ê時自願做兵ê o͘-jí-sáng, 大聲怪罪日本政府pàng-sak台灣人, koh是tàn hō͘戰爭時ê敵國中國. 1 ê讀第一高女ê o͘-bá-sàng講ka-tī若是cha-po͘--ê, 的確去做自願兵, 替國家(日本國)去sio戰, mā贊成日本首相ài去參拜靖國神社. Koh 1 ê Paiwan出身ê o͘-jí-sáng, 強調日本教育內底有是非觀念, m̄-koh i soah是國民黨時代頭1 ê做立委ê原住民.
Lán當然ē-tàng理解台灣老1輩對日本ê感情, 相對中國國民黨走路來佔ê樣相, 有法治koh hō͘台灣進入現代化社會ê日本時代, 免講mā hō͘經歷228 kap白色恐怖ê台灣人siàu-liām. M̄-koh ùi chit齣lán mā thang看出台灣深koh重ê奴性, 全世界無1 ê民族ē siàu-liām hō͘人殖民ê日子, koh感覺做殖民者ê國民是chiok光榮--ê. 全世界mā無1 ê民族ē sa無ka-tī到底是siáⁿ-mih人, kan-taⁿ台灣人ē迷失tī日本人iah中國人ê身分認同--nih. 老1輩ê台灣人無kā ùi日本教育hia o̍h--tio̍h ê是非觀念留hō͘ kiáⁿ孫, mā無kā hō͘中國國民黨統治ê歷史仇恨傳hō͘後代, lán看--tio̍h o̍h--tio̍h-ê是繼續接受中華民國ê統治, kā中華民國當做是台灣, 台灣tō是中華民國, jú來jú póe bē清, thiah bē lī. 全世界各民族為tio̍h傳承民族ê歷史, 語言, 文化, lóng是老母教kiáⁿ, 大學生教中學生, 中學生教小學生, 用家庭教育對抗殖民者ê高壓統治, 1代1代傳--落-去. Ah台灣leh? Lán教--ê是「gín-á人有hīⁿ無chhùi」,「政治m̄-thang chhap」.
Góa tiāⁿ-tiāⁿ ē想tio̍h楊碧川tī《台灣的智慧》內底寫--ê:「台灣人講日本人是狗, 阿山á是豬á, soah m̄-bat問過ka-tī: 是án-chóaⁿ人ē hō͘豬狗統治.」Lán beh ài siáⁿ-mih款ê台灣人生? Che的確tio̍h-ài問lán ka-tī.
