Khài有聯合國
Lín chhiâng-chāi 聽人講「自陳水扁 chiūⁿ 台 tō án-chóaⁿ án-chóaⁿ」chit-lō 講法, m̄-koh tī chia góa 無 beh 罵陳水扁.「自陳水扁 chiūⁿ 台,」góa beh 講--ê 是,「移民政策議題出現 tī 學術界 kap 媒體 ê 機會, 比以往 lóng khah kôan.」Che 有 1 部份是 lán chiaⁿ 實面對 ê 議題, 1 部份是 teh 炒作, mā 有chiâⁿ chē 是 thiau-kang 用學術 teh hó͘-lān.
In ê 手路是,「kā m̄ 是民族主義 ê 問題 that hō͘ 民族主義, koh 恥笑民族主義無 châi-tiāu 處理, 主張民族主義原底 beh 處理 ê 問題根本無意義」, che tō 是「鋤頭無法 tō͘ lia̍h 魚, 所以田地是罪惡.」若去 tú-tio̍h ài 講人是「國族主義」, ah 是 kha̍p-bē-tio̍h tō 講人 peh-pak, 穩當 lóng 是 teh 騙食騙食.
無人 ē-tàng 否認人權有 jōa 重要, 問題是, lí ùi 人權生 thòaⁿ 出 sím-mih 款 ê 論述. Ùi chit-ê 角度來講, 藍佩嘉教授 10 月 23 tī 中國時報 hit 篇〈先正視台灣內部的聯合國〉, 除去人權 ê 部份, tō 有 chiâⁿ chē mi̍h-kiāⁿ thang chim-chiok.
藍教授講:『西方學者已提出「後國家公民身分」的概念, 描述隨著區域整合(如歐盟), 以及國際法令協約的規範, 日趨朝向以普同主義的人權論述(而非單一國家的公民身分)來界定權利資源的分配.』總--是, tī 相關國際條約內底, ah 是 tī 歐盟 hit 款區域整合, mā sì-kè lóng 是問題.
Chiâⁿ chē 學者 bat 講--過, 是先有「歐洲」chit-ê 概念, chiah 有歐洲統合, 總--是歐洲 ê 概念, 雖 bóng 核心是基督教文明, 具體外沿 soah 無清無楚. Án-ne 講--來, 蘇聯崩--去了後, 東歐 ê 國家 kám 是「歐洲」國家, án-chóaⁿ to póe-hōe bē 清; mā 是 án-ne,「後國家公民身分」chit-ê mi̍h-kiāⁿ, 雖 bóng 有 Habermas ê『對憲政秩序的忠誠』做理論基礎, 現實上 iû-gôan 是西歐 ê 政治經濟菁英, 用 tām-po̍h-á 粗魯 ê 手路決定.
Tō 算理論本身 ê khang-phang 按下不表, sa 1 ê「後國家公民身分」來 beh kā「前國家」ê「UN for Taiwan」chhiàng-tù, kám bē 牽了 siuⁿ hn̄g?
確實,『移民政策的建立, 不只是為了「他們」, 也同時定義「我們」是誰』, m̄-koh, tī 藍教授所講 ê 背景以外, 就傳統 ê 國家認同議題來講, lán 本底是 siáng? 未來 iū-koh ē 是 siáⁿ? Kap 其他國家比, chit-kóa 問題 tī 台灣 ê 爭議 koh-khah 大, mā 更加需要量早解決. Che 是政治問題, 是文化問題, mā 是人權問題. 雖然 chit-ê 部份 tiāⁿ-tiāⁿ hō͘ 政黨對立 khàm--起-來, 總--是 ùi 最近 China am-khàm WHO information ê tāi-chì, mā 看 ē tio̍h chit-ê 部份.
Pêⁿ-pêⁿ beh 問「lán 是 siáng」, 是 án-chóaⁿ tio̍h-ài 對立?
Án-ne, lán tō 看 ē tio̍h chit 2 項議題 tī 文化層面共同 ê 所在: khài 有聯合國? 台灣根本 m̄ 是『多元族群與文化的社會』. 問 1 項 tō 好: 婚姻移民來台灣, kám m̄ 是 lóng ài『學國語』? 是 án-chóaⁿ (舉 1 ê 例) 越南語 bē-tàng pìⁿ-chiâⁿ 台灣話 ê 1 種, siōng 無是 tī 厝--nih 講 ê 話? Chit-kóa 婚姻移民所 chah--來 ê 語言, 文化, kap 本 chiâⁿ tō tī chia ê 台語, kāng 款受 tio̍h 華語漢字文化霸權 ê 打壓. 當然, in beh 處理 ê 具體問題無 kâng, 所以 in iû-gôan 是 2 ê 無kâng ê 議題.
藍教授要求『先正視台灣內部的聯合國』, 問題是, 台灣內部無聯合國, kan-taⁿ 有 1 ê 破 kô͘-kô͘ ê 老中國, i 已經破 kô͘-kô͘, soah iû-gôan chiâⁿ 做文化霸權, 踏 tī 每 1 ê 人頭殼頂, 不管 i kám 是新移民. Kā 移民人權 kap 國家認同 sa 來 chhiâu 大細, the̍h 1 項 phah 另外 hit 項, bē 凸顯問題, 顛倒 am-khàm 因果關係, mā am-khàm 問題.
