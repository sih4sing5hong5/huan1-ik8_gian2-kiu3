暗淡ê紅樹林
新竹縣新豐ê紅毛港, óa出海口hia有1 tah 8.5公頃ê紅樹林, 北台灣地區kan-taⁿ chia是水筆á kap海茄苳thàu-lām chò-hóe生thòaⁿ ê紅樹林.
Góa 4~5冬前bat來--過, 紅樹林thòaⁿ kah ba̍t-chiuh-chiuh, 邊--á有hiáⁿ目ê紅鐵橋, hoe-thiàu kha-sian chiah-ê紅樹林動物活lèng-lèng tī thô͘-kha teh sô. M̄-koh góa soah無hit ê心chiâⁿ欣賞, 紅樹林外口, 販á載kui車ê魚釣á, 排kah好sè好sè bē-su teh kā人siâⁿ. Tī紅樹林內底ê觀光客, ta̍k ê人lóng gia̍h 1支魚釣á, 大部份是kā販á買--ê, 有ê是ka-tī做--ê, ta̍k-ê to注神teh釣kha-sian. Chiah-ê觀光客(kiám-chhái ài講釣客chiah tio̍h)有99.9%是kui家伙á chò-hóe出來chhit-thô--ê, 有ê koh 3代出動, 正手gia̍h魚釣á, 倒手kōaⁿ水桶iah塑膠lok-á, 大人gín-á釣kah歡喜kah. 有1 ê gín-á ê桶á內底, té有20~30隻ê kha-sian, 歡喜teh展hō͘ in老母看, góa問hit ê媽媽講釣hiah chē beh chhòng siáⁿ? I應講beh chah tńg去hō͘ gín-á sńg.
過chiok久góa m̄-bat koh去--過, m̄-koh chit ê tāi-chì一直記tiâu-tiāu無法tō͘ pàng bē記--得. Chit禮拜tú好ē經過hia, góa tō kha-mé-lah chah--leh, 想beh看māi-á過4~5冬了後hia kám有變. 附近ê池府王爺廟口kāng款有kúi ê擔á teh賣chia̍h--ê, 邊--á ke 1 ê公路工程teh進行, 紅樹林外口無koh看tio̍h hiah-nī chhàng-chhiu teh賣魚釣á ê販á, 紅樹林iû-gôan生kah hiah-nī-á ōm, 無變--ê是ta̍k-ê iáu是sio招teh釣kha-sian! Kāng款是kui家伙á chò-hóe出動, 大人gín-á釣kah歡喜kah! In gia̍h ka-tī做ê魚釣á, ta̍k ê to釣kah m̄知人, chhāi tī邊--á ê告示牌──『為維護自然生態資源, 招潮蟹, 彈塗魚切勿捕捉, 紅樹林請共同珍惜』tòng做無看--tio̍h. Góa kā其中1 ê人講chia bē-tàng釣, i chiâⁿ無辜kā góa應講:「是--o͘h? M̄-koh ta̍k-ê lóng teh釣a!」
無辜ê kha-sian, hō͘人tòng做chhit-thô mi̍h-á teh sńg, ah苦悶ê台灣奴隸, kan-taⁿ ē-sái對kāng款無反抗能力ê生物消解心內ê無奈kap壓力, 有iáⁿ是悲慘世界!
