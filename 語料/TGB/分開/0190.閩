陳雲林koh來--a
陳雲林koh來--a.
舊年陳雲林來台灣, 鎮暴警察kap抗議群眾tī街頭衝突不斷, 台北城險á péng--過; siōng尾工, 陳雲林人tī圓山飯店, 民進黨chhōa全台灣chông--來ê抗議群眾tī立法院sì-kho͘-lìn-tńg se̍h-lin-long.
1冬後陳雲林koh來--a, chit回走去台中. I人iáu-bōe到, 抗議大遊行soah tō辦了--a, 群眾ê不滿mā hō͘政治表演工作者消費了--a.
台派各政黨kap團體sui-bóng呼召群眾khiā出來反對「江陳會」, m̄-koh時間jú óa近, 大遊行kap抗議活動ê主題mā jú cháu-cheng, pìⁿ做「beh簽協議tō好好tiàm飯店內底簽, bē-sái出飯店tī台灣sì-kè pha-pha走」. 陳雲林tī台灣chi̍t-sì-kè出現傷害khah大, iah是in簽協議傷害khah大? 到底in beh簽siáⁿ-mih協議soah pìⁿ kah無要無緊--去. 若無, 發動群眾運動, kám m̄是tō是beh kā不滿ê力量集óa--來, 用一切手段阻擋in簽署任何協議?
抗議主題cháu-cheng--去, 抗議行動mā bē-su kan-taⁿ是beh poaⁿ hō͘媒體看--ê niâ, 對阻擋「江陳會」無產生具體有效ê壓力,「beh活lia̍h陳雲林」,「beh kā陳雲林關tī飯店內底」,「beh hō͘陳雲林行bē出飯店大門」,「kā陳雲林chhiàng聲」……chiah-ê口號, 看--來soah顛倒像teh pìⁿ-kâu-lāng,「街頭戰將」ke-si盡出步數盡展, 陳雲林iû-gôan自由來去, 協議簽了, 遊山玩水了, 平平安安tńg北京, thèng-hāu後1回「江陳會」, ta̍k-ê chiah koh chiūⁿ街頭「khí-tâng」.
陳雲林chit回是來台灣kap國民黨馬政權簽協議, 未來in koh beh簽ECFA, 對chiah-ê議題, 台派各政黨kap團體lóng真不滿, soah無馬政權ê法, 除起「選舉」mā無具體有效ê行動來阻擋馬政權ê kha步, choaⁿ-á搬出各種「無符合民主」ê理由, 有講in beh簽siáⁿ-mih óaⁿ-ko lóng無公開hō͘台灣人知影, mā無先經過台灣人討論kap同意, 真無民主; 有講對外簽署協議無先送立法院, 程序無正當性; koh有人發動「ECFA公投」ê宣傳活動. Chiah-ê反對ê主張iah抗議ê訴求, soah顛倒teh承認「江陳會談」ê合法性.
國民黨馬政權無論kap中國代表簽任何協議, 實際上好--tio̍h-ê是siáⁿ-mih款人? 無論是農產品進出口, 漁工協議, 擴大通航, iah是未來ê金融開放, 學歷認證, iah是ECFA, 正經有thang thio-tio̍h利頭--ê是工人, 農民, chia̍h頭路人, iah是優勢階層hām買辦階級? 台派各政黨kap團體soah無châi-tiāu真有效去凸顯強調chiah-ê事實.
無論有通過「民主程序」iah無, 海基會iah國民黨政權有siáⁿ-mih資格代表台灣人去kap中國簽協議? 中華民國政府kám有代表台灣被壓迫階級ê立場kap利益? 若無, in簽任何協議, 對台灣人來講lóng是無效力--ê, 準馬政權有公佈協議草案, 有送立法院審議, 甚至用公投來決定, 對台灣人來講kāng款無必要接受hiah-ê協議ê合法性!
照chit款趨勢落--去, 陳雲林若koh ke來kúi chōa, 台灣社會久--來hōan-sè tō麻痺kòan-sì--a, kan-taⁿ是時間若到ta̍k-ê tō koh sio招chiūⁿ街頭散步兼表演, siau-tháu了chiah來無奈kap怨嘆台灣人無人疼ê悲情運命!
