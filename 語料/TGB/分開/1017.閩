無水teh『焦慮』@Toa-thau-lian
Góa tòa ê chit間厝, 水ê供應chiâⁿ無穩定, tiāⁿ-tiāⁿ會無水thang用. 親像chit幾工, beh洗身軀, 洗衫, 洗物件ê時chūn, 水tō͘頭攏無水流--出-來, 實在是chiok無利便--ê.
Góa ài承認góa是1 ê hông教pháiⁿ無水就m̄知影beh án-chóaⁿ生活ê人, (chit-chām-á m̄-chiah會chiok『焦慮』--ê, 無水ê時chūn, 想講tang時水會來? 有水ê時chūn koh煩惱m̄知影tang時koh beh無水--a?)
Lán ê用水tang時變kah chiah-nī無保障? 教科書m̄是攏教講「水是『再生資源』」, 現代人若是beh用水, 水tō͘頭開--開就有--a, 政府koh無beh重視水ê分配kap使用, kui-ê台灣, 位中央政府到一般人民大眾, 無人有勤儉用水ê觀念, 當然chit-má會tiāⁿ-tiāⁿ tih hoah無水.
事實上, lán ê用水會sái mài hiah-nī thó-chè, 洗手洗物件ê水會sái引去做便所水; giû塗kha ê水會sái ak花; 洗身軀chhun ê水會sái洗衫, 洗ee̍k-keng-á, 洗便所; 用過ê水會sái koh再使用, m̄免ta̍k項攏用清氣水, 用過1 kái ê水就攏hō͘流去臭水溝á, koh無廢水處理系統.
Koh再講,台灣為著經濟發展, 為著beh維持經濟成長率ê假象, 重工業一直tih設, 重工業ê用水koh愈驚--人, 污染koh khah嚴重, 若是tn̄g著欠水, 政府ê作法就是起水庫, 無beh位上根本ê使用情形kap污染來解決, 無像日本, 對水ê使用有真好ê規劃.
講chiah chē mā是無水thang用, 害góa bē-sái真sù-sì tī hia泡茶聽音樂, 想beh煮好料--ê來食, koh ài煩惱m̄知影beh去toh位洗碗.
Iah是kui-khì包袱á khóan-khóan--ê, 來去社辦tòa好--a?
