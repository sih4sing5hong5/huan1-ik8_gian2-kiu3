Pōng空kap防空壕@Lim Hou-chou
Góan厝後壁溝有2空防空壕, che是góan a祖tī日本時代挖--ê.
防空壕ê作用ta̍k-ê lóng知iáⁿ, che是日本政府統治台灣尾期, 美國飛lêng機來掃射台灣, 台灣人為tio̍h走空襲chiah產生--ê. 防空壕這個mi̍h-kiāⁿ tī台灣全島ta̍k所在一定lóng有.
M̄-koh台灣人hit種「時到時擔當, 無米煮蕃薯湯」ê性格, kā台灣ê防空壕m̄是thūn--起-來, 無, 就是kā掩--起-來. 雖bóng防空壕是1種人造工程, m̄-koh堅固koh實用, tī hit個時代, 防空壕上大ê功能, 就是救tio̍h góan a祖ê命.
Ah若pōng空就無kâng. Pōng空2空是相通--ê, 上kài有名ê 1條歌是:「坐火車過pōng空, 心情真輕鬆.....」
Pōng空koh是細漢sńg bih相chhōe ê好所在. Góan厝頭前hit粒山就有1個pōng空, góa細漢就lóng hām góan厝邊ê gín-á tī hia bih相chhōe, sńg到日頭beh落山chiah有tńg去食飯.
