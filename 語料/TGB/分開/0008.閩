Pe̍h-chha̍t人生
Chit-chām-á tī 1間大型ê營業場所做, 營造承包商要求góan chiah-ê工á lóng tio̍h去上勞工安全講習, the̍h tio̍h勞安證書thang應付勞安檢查, 所以góa去上課, mā有chi̍t-kóa發現kap感想.
上課hit 1工, 去到集合地點, 人lóng到位了後tō入去講習會場, 接待人員chhōa góan來到會議室tō先叫góan ka-tī chhōe位坐hō͘好, 點名算人數, koh來tō kā chhōa班ê負責人講: 講習費用1 ê人600 kho͘, lín 16 ê人, lóng-chóng 9600 kho͘. Chhōa班ê負責人kā chîⁿ la̍p了, 接待人員tō行去投影機邊--á開電腦檔案, pàng影片, 講:「Lín看影片, góa等--leh chiah koh來.」
影片開始pàng, 是sa人外國ê工安影片, 講英語, 聽lóng無, 過chi̍t-ē-á有字幕--a, 是1堆工安統計數字. 怪奇--ê是, 數字資料是中國ê, 連字oan-na是簡體字, ta̍k-ê聽無英語mā看無簡體字, pàng chiah-ê是beh hō͘ siáng看? 後--來koh有2段影片, chi̍t看tō知影是烏白剪接--ê, 有夠無聊. 影片pàng soah, 接待人員koh出現pun考卷, pún好講:「Chit-má開始考試, góa等--leh入來收考卷.」Ta̍k ê人tō考卷sa--leh開始寫kap討論. 過chi̍t-ē-á接待人員koh行--入-來, 問講:「寫好--a bōe?」有人問講第kúi題是siáⁿ-mih意思? Koh有人問第kúi題ná像無答案? 接待人員笑笑--á講:「Chit-má公布答案.」I kā答案照順序念--出-來, 念了tō叫góan ka-tī改分數, 60分入格. Thèng-hāu ta̍k-ê改好kā考卷收--tńg-去, i續leh講:「Lín sio等--chi̍t-ē, 訓練證書等--leh tō送--過-來.」Ta̍k-ê tō tī hia khai-káng等證書, thèng-hāu證書pun--落-來ta̍k-ê lóng離開會場了後, góa看時間前後iáu無1點鐘, m̄-koh góa ê證書面頂ê上課時數是6點鐘.
Che是sió-khóa tāi-chì, 因為lán chēng細hàn tō tī 1 ê講pe̍h-chha̍t應付ê環境成長--ê, kám m̄是? 國校á開始老師tō叫lán ài買參考冊, 買好koh教lán若是tú tio̍h『督學』來查kám有買參考冊, ài講無. 老師驚lán講pe̍h-chha̍t bē自然, koh tio̍h『情境教學』, 叫其他同學poaⁿ『督學』, 另外1 ê人hông問ê時ài應無, ta̍k ê人lóng tio̍h poaⁿ1遍, 下課ê時koh ài kap隔壁班--ê poaⁿ戲練習, 一直到tú tio̍h『督學』ē-sái tng面講pe̍h-chha̍t面bē紅.『督學』走了後, 老師koh ē tī台á頂kā ta̍k-ê o-ló, ta̍k-ê kám iáu ē記tit chit-kóa tāi-chì?
到taⁿ, kúi 10年過--去-a, lán chit ê社會iáu是ài靠講pe̍h-chha̍t poaⁿ戲chiah ē-ēng--ê維持--落-去. 驗車, ka-tī駛去監理所一定驗bē過, m̄-koh若去代理驗車ê維修場, lí若有交chîⁿ, m̄管車有jōa爛一定驗ē過. 工安檢查ê時, 頭家kui-khì叫ta̍k-ê停工, 等檢查人員走了後chiah koh開始做. 工安檢查人員ê目chiu kám lóng chheⁿ-mê--a? Hiah-nī大ê工地, hiah-nī chē工人, soah lóng無teh做, in kám無看--ê? 免講mā m̄是, 檢查人員心內有數, ta̍k-ê kan-taⁿ是koh teh sńg細hàn時老師教lán應付『督學』ê戲齣.Che tō是lán ê pe̍h-chha̍t人生.
