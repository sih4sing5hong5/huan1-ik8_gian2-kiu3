Chit kúi工, ùi中國過來台灣ê 2隻「漢藥材」貓熊, 引起台派真不滿. 是án-chóaⁿ ē不滿? 因為chit 2隻貓熊無經過國際規定ê正常申請管道tō入來到台灣. In竟然是用漢藥材ê名義進口, 有夠貴ê漢藥材! 1冬ài khai 3,000外萬「保管費」(mā m̄知tang時chiah ē-sái chia̍h?). Che kui-ê過程, 台灣人hō͘中國式hit款講1套做1套, hong-hàm ê pe̍h-chha̍t文化, koh強姦1 pái.
生活tī台灣ê台灣人siōng悲哀--ê, tō是不時to tio̍h忍受無應該存在tī台灣ê中國「文化強姦」.
Chái-khí, 收tio̍h a姑寄--來ê喜帖, 乖koh súi ê表小妹總算beh hông送訂--a. Che是喜事, góa chiâⁿ替表小妹歡喜, mā想beh去台北kā i祝福. M̄-koh in soah kéng m̄-tio̍h餐廳. 嫁娶chit 2家pêⁿ-pêⁿ是台灣人, 送訂請人客ê餐廳soah kéng tī敦化南路大安國中附近ê上海餐廳. 先mài講hit-kho͘-le̍h-á是豬tiâu區, 我想beh問--ê是，台灣人選擇上海料理來辦喜事kám tō ē「khah高級」? Tī支持深藍ê a姑心目中, che m̄免加想, 早tō有真肯定ê答案--a. I認同中國kúi千年ê文化, i認同ka-tī是中國人(mā teh怪奇che是kap góa有kāng款血緣ê a姑?), m̄-koh he無代表góa tio̍h-ài去hia chau-that ka-tī, bú-jio̍k ka-tī. Góa決定beh kā a姑講, 上海餐廳「góa bē-ha̍h」, góa ē用銀行ATM kā góa ê祝福kap紅包chîⁿ寄--去.
Tú-chiah, khà電話去123中華電信ê服務中心, koh有影是「中華」. Teh等轉接ê時, in提供hō͘人客聽--ê, tō是中國弦樂演奏ê古調音樂. 中華電信sui-bóng ùi初期ê公家壟斷事業轉型做半民營ê公司, m̄-koh ta̍k-ê to知, tī台灣, kap國民黨掌握kui-ê政治優勢kāng款, in mā kui-ê掌握通訊業ê絕對優勢. In真清楚ka-tī ê利益是黨國特權hō͘--in-ê, 對台灣人, in心肝底無需要有siáⁿ感謝. 台灣人kám有其他ê選擇? Tī台灣, kám有toh 1間通訊業者是以服務台灣人做目的, 用釘根台灣chiâⁿ做經營理念--ê?
大部份ê台灣人sui-bóng bē感受tio̍h ka-tī che 1世人, 是án-chóaⁿ去hō͘「中國」「中華」chiah-ê意識形態不時不刻teh chau-that. 大部份台灣人tō ná góa hit-ê tòa tī中和ê a姑kāng款, 認為辦喜事tiàm台北ê上海餐廳請人客, chiah是「有夠面子」ê價值觀異化, che早tō chiâⁿ做台灣ê「全島價值」--a. Che tō是lán tio̍h面對ê問題: 對壓迫kap剝削早tō麻痺--a, 欠缺民族ê尊嚴, lán ē-tàng the̍h siáⁿ-mih做動力, 來脫離chit-ê沉重ê無國之奴ê鎖鏈--leh?
