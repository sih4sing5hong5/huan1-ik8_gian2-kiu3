Kap a公去1 chōa金門.
出發chìn前, ùi Google Earth確認台灣kap金門ê相對位置, 發現tī金門ê東北pêng, 屬中國ê土地頂kôan, 有kap金門完全kāng款ê人家厝建築物. 所謂ê『金馬台澎』, 是61冬前ê『古寧頭戰役』了chiah有--ê, tī chia chìn前, 金門kap廈門khah有tī-tāi, tī歷史舞台頂, 金門馬祖kap台灣澎湖其實是離hn̄g-hn̄g.
台北飛金門kap台北飛Naha kāng款, 大約需要1點鐘ê時間. 導遊李--先-生是金門人, 11歲ê時kui家伙á走閃到台灣, 22冬後chiah koh kui家伙á搬tńg金門. 厝內4 ê姐姐有2 ê嫁hō͘調去金門ê職業軍人. 李--先-生kap pêⁿ-pêⁿ是金門人ê ùn-chiàng khai-káng ê時, 講--ê是kap lán ê台語腔無siáⁿ sio-siâng ê金門話.
金門是1 ê免稅島, 有完善ê社會福利. 李--先-生講i感謝去tī金門做兵ê台灣人, 離開金門了後iáu對金門高粱思思念念, 有chiah-ê人, 金門高粱chiah有今á日ê業績. 金酒公司ta̍k冬kā thàn ê 35%繳hō͘中央, chhhun ê 50外億交hō͘金門縣政府. M̄-nā án-ne, 金酒公司koh ta̍k年3節配酒, 滿20歲以上ê人lóng ē-sái用1半價siàu買1打高粱.
75% ê金門高粱賣到台灣, 因為台灣人ê貢獻, 金門5歲以下ê gín-á ta̍k月日lóng有thang領補助, 全職媽媽縣政府ta̍k月日ē發3千kho͘ ê『育兒費』, io-chí-ián, 國校á, 國中lóng讀免chîⁿ--ê, m̄-nā有免費ê『營養午餐』, koh有免費ê『營養早餐』. 高中, 大學ta̍k學期有5千到1萬kho͘ ê補助金. 厝內有老歲á人ê雙薪家庭, 縣政府有設照顧老人ê免費設施, 內底有一流ê軟硬體設備, 有需要ê人tī上班chìn前kā老人送--去, 下班了後接走tō ē-sái. 退休了後ê生活若是siuⁿ無聊, ta̍k月日la̍p 3千kho͘, tō ē-tàng去tòa縣立ê老人安養院, 內底有專人照顧一切. 公車免chîⁿ, tō連汽油柴油ê船運差價mā是縣政府支出.
Chit款ê社會福利, hō͘實際人口2-3萬人ê金門, 戶籍登記soah衝到beh óa 10萬人, kāng團ê chhit-thô伴sûi-ê-á欣羨講beh移民金門. Góa講應該是hō͘台灣人mā享受像金門án-ne ê社會福利, m̄是寄望移民金門.
Tī金門hit kúi工, lio̍h-lio̍h-á感受tio̍h台灣人無了解--ê, 屬於金門人ê歷史情感. 李--先-生siūⁿ-khì講, 金門本底ê樹林lóng hō͘鄭成功chhò去造船--a. 一直到蔣軍調台灣兵造林, 金門chiah koh有樹á. 本底lóng無樹á ê大武山, mā是台灣兵運thô͘補khang, chiah有植物生--出-來. 參觀古寧頭記念館, 感受tio̍h金門人對戰亡者ê肯定, 推崇退役者對台灣島ê貢獻. 李--先-生講, 台灣人應當ài照顧hit-kóa榮民. Góa想beh問, 金門縣政府kám願意照顧對金門島做出貢獻ê台灣兵?
參觀823記念館ê時, 導遊講i無分藍綠, 戰爭是可怕--ê, 藍綠無應該tak來tak去; 台灣kap中國koh-khah應該和平相處, ta̍k-ê lóng kāng款, lán lóng是中國人. Ta̍k-ê lóng kāng款? Góa問導遊, 中國人來金門chhit-thô, kám有bòai去ê點? 答案是有, tō是古寧頭記念館, 823記念館, 小金門ê烈女廟.
無kāng款ê歷史造chiâⁿ無kāng款ê民族, 無tiāⁿ-tio̍h是án-ne, tī金門sui-bóng ē-sái聽tio̍h se̍k-sāi ê台語, m̄-koh soah感受bē tio̍h siāng款溫度ê內容. Tńg到台灣chiah想--tio̍h, góa bē記請教李--先-生1 ê hōan-sè i無想beh回答ê問題: 金門人對現此時ê中國有siáⁿ-mih款ê感情?
