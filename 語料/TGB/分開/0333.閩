Siáⁿ-mih是順法鬥爭?
最近chit-chām-á工運界流行1種名詞, 叫做「順法鬥爭」, ia̍h號做「適法鬥爭」.
先mài講in是án-chóaⁿ kā「順法」kap「鬥爭」liâm tàu-tīn, 號chit ê聽--起-來真有戰鬥性ê名詞, m̄-koh若用góa最近讀法律ê感想來看, chit ê名詞根本tō充滿欺騙性.
第1, 中華民國ê憲法, 現此時已經像1張破漁網á, koh án-chóaⁿ補mā補bē好. 母法已經崩--去, 其他ê法是有thang好到toh位去?
第2, 台灣現此時法律ê用字lóng是抄其他國家--ê, 一般勞動大眾根本tō聽無, 連beh了解to無法度, beh án-chóaⁿ kap人鬥爭?
第3, kui-ê勞動法令lóng是親資方--ê, 今á日lí修改1條, bîn-á-chài立法院koh修改另外1條, án-ne ê鬥爭是beh hō͘勞工thiám--死o͘h?
奇怪--ê是, 無論是現此時ê學術界iah是工運界, lóng無提出對「順法鬥爭」ê質疑, ná chhan像tī雲頂teh bú運動, 看bē tio̍h台灣ê歷史kap結構性ê問題, beh靠chiah-ê「進步人士」, góa看iáu是靠工人ka-tī khah贏.
