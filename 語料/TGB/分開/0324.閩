60外冬前ê愛情故事, 表現--ê是1 ê歷史事件: 純情ê台灣kap nńg-chiáⁿ m̄敢承擔ê日本無奈來分手. 日本tī戰後m̄是「pàng-sak台灣」, 是被迫「放棄台灣」(舊金山合約). 分手了後, 對hông「放棄」ê hit-pêng(台灣)來講, hit 7張hō͘人感動ê情phoe, 其實lóng是lò-lò長koh無lō͘-ēng ê廢話. 講--起-來iáu是1齣商業電影, 情phoe是bē-tàng欠缺ê劇情.
O͘-tó͘-bái工人水雞kap頭家娘中ng有ná無ê愛情, 實在hō͘受tio̍h道德制約ê一般人看kah ē chheⁿ-chhoah. M̄-koh水雞i比喻kah chiâⁿ chán, siáng講1 ê母--ê kan-taⁿ ē-sái配1隻公--ê! 台灣祖先平埔族本底tō是母系社會, 為tio̍h生thòaⁿ優質ê後代, 1 ê cha-bó͘配chē ê cha-po͘ siōng ha̍h自然! Kan-taⁿ是chit-ê道理soah交hō͘ 1 ê cha-po͘人講kah理路直, 有khah iàn氣.
情phoe ê對象hit家伙á 3 ê cha-bó͘人, 其實tú-tú代表台灣ê 3 ê世代: 承受日本背信ê a婆, kui世人tī暗sàm ê庄kha舊厝度--過; 第3代為tio̍h愛情, kap日本人生1 ê gín-á了後, 靠基層勞動過日, m̄-koh soah磨bē掉(m̄願磨掉? bē-giàn磨掉?) kiūⁿ骨ê khut勢; 第4代(未來台灣)有天份koh堅持自我價值, 對身軀邊ê人hām tāi-chì看lóng bē chiūⁿ目, 一直到ka-tī真心認同了後, 才願意tòe眾人ê tempo行. Ah若消失ê第2代(228), chit齣戲內底m̄-bat講--tio̍h, hit 1代徹底tī影片--nih消失, 代表台灣ê 228文化斷層.
Chit款疼到心肝底ê苦thàng, 影片內底用chiok簡單ê 1句話來表示, 第3代講:「對i (第1代)做過真無好ê tāi-chì.」Góa認為「真無好ê tāi-chì」講--ê是真chē人經驗--過-ê ── tī厝內mā beh講北京話,「真無好ê tāi-chì」tō是台灣人ê文化背叛. 因為文化無接--起-來, 第1代kap第3代中ng ê價值衝突無法tō͘避免! 第3代其實看第1代無目地, soah mā繼承第1代愛tio̍h日本人ê運命, 增差tī第3代比第1代khah堅強teh承擔後果, i無選擇偷偷á流目屎, 顛倒kā io飼gín-á ê責任taⁿ--起-來.
鄉代表會主席是siōng政治性ê角色, hō͘ chiok chē人chiâⁿ kah意. Chit-ê角色ná像kap lán ê生活經驗完全矛盾, mā聽tio̍h朋友teh講, 現實生活根本無可能出現chit款代表會主席. Góa ê看法是, 代表會主席chit-ê角色做kah真tú好, 現實生活內底mā確實存在, m̄-koh m̄是中華民國體制內底ê民意代表, 是teh poaⁿ台灣民眾心目中ê台派大老.
台派大老ê理想, tú-tú tō是ùi代表會主席chhùi--nih講--出-來hiah-ê話:「Góa beh kā kui恆春鎮放火燒掉(革命), chiah koh kā所有ê少年人叫tńg來重建恆春.」「Beh ka-tī tńg來做頭家, bòai做人(中國人, 國民黨) ê薪勞.」I發現代表會主席ê權力無夠大, hōan-sè參選鎮長chiah有法tō͘真正服務鄉民. 實際上, 台灣人mā kāng款bat án-ne想--過, m̄-koh做中華民國總統了後, 到底服務jōa chē台灣人? Kám有滿足台灣人獨立自主ê ǹg望? 代表會主席piàⁿ老命爭取, chiah換tio̍h hō͘在地少年人ē-tàng tī演唱會開場表演ê機會; 台灣人tī ka-tī ê土地, tio̍h-ài突破1層koh 1層ê封鎖kap控制, chiah有chi̍t-sut-sut-á發聲ê機會. Che kám無夠符合現實?
導演對台灣有很深ê了解, i急beh kā ka-tī知影ê一切講hō͘觀眾知.〈海角七號〉ê缺點m̄是特效失敗, 是導演大心肝想beh包山包海. 魏導演hōan-sè是煩惱無機會thang phah後1齣影片, chiah kā i對台灣所有ê深情lóng that入去chit 2點鐘ê影片內底! I對ka-tī心內對台灣ê負責態度, hō͘ góa koh欣賞koh煩惱, 台灣ê藝術資源iáu la̍k tī China人手頭, i ê未來kám ē受tio̍h hiah-ê人壓制? M̄-koh i若無法tō͘繼續堅持, 魏德聖tō m̄是魏德聖--a.
真ǹg望少年輩ē因為對台灣文化ê覺醒, 開展出1場文化革命ê風潮!
