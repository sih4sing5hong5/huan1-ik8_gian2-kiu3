Tī 5 kang ê營隊內底, góa發覺自2冬前參加TGB到taⁿ ê改變, góa感覺ka-tī「care」ê mi̍h件無kāng款--a.
參加TGB以來, góa感覺siōng重要--ê, 是學習án-chóaⁿ尊重. Chìn前góa ê認知是: 有禮貌, 應該tō是尊重. M̄-koh góa ta̍uh-ta̍uh-á體會--tio̍h, 禮貌kan-taⁿ是尊重ê 1部份, 甚至ē-tàng講是尊重ê 1種形式niâ. 若無法tō͘用誠懇單純ê心態kap人互動, 所謂ê尊重是空--ê.
法律系ê教授tiāⁿ-tiāⁿ kā góan講「人性尊嚴」: 人應該是主體, m̄是客體. Chit 5 kang tī西螺, góa chiah正港體會tio̍h chit句話ê道理.
Hām Pi-thâu-pòe ê在地人互動ê過程, góa聽tio̍h tī chit ê所在生活ê人, 對社區營造有無kāng款ê看法, mā聽tio̍h choh-sit ê o͘-jí-sáng對環保局禁燒稻草ê反彈心聲.
In是社區ê成員, 是真正leh choh-sit ê人, 是án-chóaⁿ tī chiâⁿ chē農業政策kap工業政策內底, 有法tō͘發聲--ê m̄是chiah-ê基層農民kap工人? Nah ē顛倒是hiah-ê坐tī辦公室--ê teh主導一切? Lán ê政府kám有kā chiah-ê農民當做「人」teh尊重? 是án-chóaⁿ kan-taⁿ kā chiah-ê農民當做生產ê工具?
是人teh建立體制, mā是人teh phah破體制; 是人teh起造環境, mā是人teh破害環境. 社會關係ê基本單位tō是「人」, lán若無法tō͘ kap無kāng所在, 無kāng族群, 無kāng階級ê人平等對話, lán tō無法tō͘理解其他人ê想法.
像lán chit款讀冊人, tiāⁿ-tiāⁿ lóng kioh是課本讀--ê, 老師教--ê tō是一切, 用真驕傲ê態度kap價值觀來teh看chit ê社會, 完全m̄知iáⁿ社會ê困境tī toh.
Góa chìn前tiāⁿ-tiāⁿ ē問: beh án-chóaⁿ做, chiah ē-tàng改變chit ê社會?
Góa想, 理解--人, 尊重--人, tō是運動ê開始.
