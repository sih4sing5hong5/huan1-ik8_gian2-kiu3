23歲ê對話@Bou-chin
「Góa教lín講góan Pazeh ê話kám好? [桌á] 叫做 [lalatan], [椅á] tō是 [aitukoan]......」坐tī góan面頭前ê apu (Pazeh話「a-má」ê意思)笑bi-bi án-ne講.
Tī「Auran」(愛蘭部落), góa頭1 pái看tio̍h清楚知iáⁿ koh認同ka-tī平埔身份ê Pazeh老人. Tām-po̍h-á khiau-ku, 頭毛白kah發金, 講話kap行動lóng iáu koh真勇健ê Pazeh apu, kap góan開講ê時, 用i ê歌聲唱Pazeh ê古調, 用i ê嘴唸ka-tī用羅馬字拼寫ê Pazeh話語, hit-chūn ê i, kap一般90 kúi歲ê老人是hiah-nī-á無käng款, 刻tī面容頂kôan, hit種開朗ê自信kap韌性ê性命力展現--出-來ê氣質, hō͘ góa記tī心肝底, 原本遙遠生疏ê「平埔族」形象ùi chia開始活--起-來.
2003年熱--人, 埔里ê台語生活營是1段台灣歷史, 生態kap kiōng beh消失--去ê平埔族群ê對話. 賴牧師對台灣宗教kap被殖民ê歷史觀察, 對台灣chiâⁿ做1 ê海洋新國家應該ài有ê內涵, koh有i強調ê「多元族群史觀」, kap i用「做平埔族m̄是民族運動, 是新台灣起造運動」來投入平埔族群運動ê Vison, lóng hō͘ góa真大ê衝擊kap思考.
5 kang ê營隊, góa koh khah認真面對ka-tī ê「過去」, 到底góa是Hō-ló人? Hak-kâ-ngìn? Iah是身軀內底流有Makatao(馬卡道) kap Hoanya (洪雅)平埔血ê人? 百gōa冬前, in互相koh是hiah-nī-á衝突, tī族群觀點頂kôan, góa應該扮演siáⁿ-mih角色? 身軀內底血脈ê意義koh ài án-chóaⁿ轉換做新台灣ê核心價值? 賴牧師講ê台灣人起造新國家ài有ê心胸, 腹腸kap氣度koh ài án-chóaⁿ ùi ka-tī做起?
今年熱--人, 23歲ê góa mā行到人生另外1 ê khám-chām, ká-ná行到十字路口kāng款, 對人生ê理想, 性命ê出路, kap未來ê方向有1-kóa giau疑hām驚惶. 總--是, tī埔里, góa看tio̍h真chē人性命力ê光kap堅持理念ê熱情, Pazeh ê apu, 賴牧師, Thao(邵族) ê藝術家Shapiz Batu, Taⁿ米坑á ê官--先-生, chiah-ê人seⁿ-thòaⁿ tī台灣chit-tè土地, beh做ka-tī ê主人, beh決定ka-tī ê歷史, mā teh起造ka-tī ê理想, tō像賴牧師講--ê「人生ài活kah親像藝術品ê展現」, in tī無形中累積--ê是1種新台灣人ê價值, 1種tī生活中實踐ê性命價值. Góa ùi in身--nih感受tio̍h不斷成長ê動力, mā tī chia chhōe-tio̍h未來人生ê形影.
