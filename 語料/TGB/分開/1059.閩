人講chiah beh信
Góan姐姐寄1張e-mail來, 內容是1篇刊tī《中國時報》ê讀者投書〈停辦跨年晚會吧〉.
有chi̍t-kóa話無講--出-來bē爽快, choaⁿ-á kā回e-mail:
有道理. M̄-koh是án-chóaⁿ tio̍h chiūⁿ報紙, chiūⁿ新聞chiah ē感覺有道理? 舊年koh有前kúi冬, góa m̄是講mài去看煙火, mài去看『花博』, mài去爲hiah-ê公然貪污koh o͘-ló͘-bo̍k-chê ê tāi-chì背書?
人講chiah beh信, 是ka-tī無beh思考, 人hoah tō tòe leh行ê意思.
Chit ê社會, 若是ke chi̍t-kóa獨立思考, 減chi̍t-kóa人hoah tō tòe leh行ê人, 有toh 1 ê執政者敢烏白bú--leh?
Hōan-sè góan姐姐接tio̍h回phoe ē無歡喜, mā hōan-sè i ē-tàng án-ne來願意對公共事務ke chi̍t-kóa思考, 甚至影響i ê gín-á kap朋友.
