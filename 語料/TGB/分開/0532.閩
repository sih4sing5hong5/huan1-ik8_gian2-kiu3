台灣長期受tio̍h中國封建思想教育ê影響, 一直到taⁿ, 讀冊, 做官, 做教授, 做頭家chiah是正當ê頭路, kā體育運動當做職業--ê ká-ná是四肢發達ê人chiah ē去做--ê. 主流ê價值m̄-bat teh重視體育. 總--是, tng台灣chē-chē優秀ê選手, tī國際比賽tio̍h-téng ê時, tī tennis, 野球, 乒乓, tōng球chiah-ê運動, 透過國際比賽帶動ê國家意識, 是lán ài重視--ê. Koh án-chóaⁿ講, 選手tī世界比賽ê時, i代表--ê tō是1 ê「國家」, 特別是tng i ùi 1 ê國家認同錯亂ê所在來--ê, 體育ê影響力是驚人--ê.
最近góa tī網路看tio̍h chit ê團體──「台灣加油團」, che是1 ê tī美國留學ê少年人組織ê加油隊. 透過網路, 呼召1 tīn kāng款tī國外kah意運動koh有熱情ê台灣少年, tī國際比賽現場, 替台灣選手加油. 另外1方面, mā ǹg望透過運動比賽, 增加台灣ê知名度. In做ê黃色隊服, 頂頭有印「Taiwan Woo」, 後piah面是台灣地圖kap國旗. 2004年in開始穿隊服the̍h國旗, 去kā參加美國tennis公開賽ê盧彥勳加油, koh替tī美國ê野球選手郭弘志王建民in加油, mā替參加『極地路跑馬拉松』林義傑加油. 後--來, 2005年koh tī台灣開始o͘-iàn友志, 參與chē-chē國內舉辦ê國際比賽, koh kap世界各地ê少年台灣人串聯, 到taⁿ已經有台灣分會, LA分會, 紐約分會, 澳洲分會, 英國分會, 日本分會, 按算beh tī今年成立做社團法人.
Ùi in ê互動--nih, chhiâng-chāi聽tio̍h chiah-ê少年人teh hoah, teh寫, teh傳chiah-ê口號:「Taiwan, touch your heart」,「Taiwan No.1」,「台灣加油! Ta̍k-ê加油!」,「Chò-hóe來愛lán ê國家~ya」,「Ta̍k-ê chò-hóe來愛國--o͘!」,「台灣需要lán」.
Chiah-ê少年人單純熱情用運動比賽來形成「愛國」意識, 當然口號siuⁿ過空, 無思想內容, 特別是the̍h hit ê「假國旗」teh ná iat ná hoah ê時, 欠缺進chi̍t步思考國家認同ê實質內涵是siáⁿ. M̄-koh, 若ùi技術層面來看, lán ē-sái看tio̍h運用「運動體育」, 所展現出來形成共同愛國意識的影響力.
