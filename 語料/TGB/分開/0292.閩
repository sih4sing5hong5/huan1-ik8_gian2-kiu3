反政府ê心聲
Ùi結婚到taⁿ, tòa tī竹圍á beh oá 20冬--a, 看tio̍h竹圍ê發展kap變化, mā看tio̍h捷運外口hit-phiàn溪埔地, ùi làm地到hông烏白倒廢土, pùn-sò kui堆, koh到chit-má恢復做chheng-khì ê生態綠地, jo̍ah--人甚至看ē tio̍h火金姑, 對生活品質真bái ê竹圍人來講, koh-khah是ài好好á珍惜ê公園.
7--月ê時, 朋友kā góa講政府beh tī hit-phàin溪埔起淡北道路, 招góa chò-hóe參與in組ê「反淡北道路聯盟」, ǹg望ē-sái kā hit-phiàn地保留--落-來. Chhím頭á參與ê人無chē, m̄-koh ta̍k-ê lóng利用khang-khòe以外ê時間, 輪流排班, 顧連署tàⁿ-á, pun傳單, thang hō͘ koh-khah chē人了解kap關心chit項tāi-chì. 照理tio̍h-ài反映民意ê地方民意代表無人beh kā góan tàu-saⁿ-kāng, góan tō ka-tī出chîⁿ出力, 淡水, 紅樹林, Kan-tāu, 捷運公園, 腳踏車道....., 若時間ē to͘-ha̍p, kúi-ê人招--leh tō sì-kè去pun傳單.
8月初聽講鎮公所beh辦起淡北道路ê說明會, góan tō sio招去參加, 想beh去表達反對起路ê意見hō͘政府知影. M̄-koh去到會場, 警察kui大堆, 會場內底koh有1 tīn chhēng烏衫, pō͘檳榔ê少年家, góan若gia̍h手表達反對ê意見, sûi tō hō͘ in chhiⁿ, koh ē出聲干擾, bòai hō͘ góan講話, hō͘人心內加減ē驚, ē顧慮. Góa真siūⁿ-khì, 辦說明kám m̄是tō beh hō͘ ta̍k種意見有thang來表達kap溝通? 是án-chóaⁿ政府soah用chit款方式來對付人民?
1 pái kúi-ê朋友tàu-tīn去tī紅樹林捷運站對面pun傳單, lō͘尾警察soah走來beh kā góan開紅單, góa實在chiâⁿ siūⁿ-khì, 是án-chóaⁿ bē-tàng pun傳單表達反對起路ê立場? 政府掌握hiah大ê權力kap資源, soah無容允人民有無kâng ê意見, che kám tō是所謂ê「民主時代」? 人民連pun傳單表達立場to bē-sái--tit?
Koh 1 pái, góan tī竹圍á捷運站頭前pun傳單, kā布條á pa̍k tī鐵欄杆頂á, mā有公所ê人叫管區--ê來beh取締, góa氣kah大聲kā in罵講, beh thiah ē-sái, m̄-koh先kā天橋, 電火thiāu-á hiah-ê賣厝ê廣告lóng-chóng thiah掉! 無jōa久了後, 官方koh發動支持起淡北道路ê遊行, 遊行前1工氣氛真奇怪, góa做seng-lí ê時發現有chi̍t-kóa chheⁿ-hūn人tī邊--á行過來行過去, mā有聯盟成員hō͘人chhiàng聲. 支持起路--ê掌握優勢, 掌握資源, koh發動遊行來kā人民抗議, che到底是siáⁿ-mih世界?
台北縣辦「無車日」活動, góan mā走去抗議, 虛偽ê政府官員,『節能減碳』ê環保口號hoah kah hiah好聽, soah koh堅持淡北道路一定beh起. 透早4點góan tō騎鐵馬出發，騎beh 2點鐘久chiah到位, ta̍k-ê óa chò-hóe teh kat抗議標語, 鐵馬mā kā chhah旗á. 面對góan--ê soah是kui大tīn警察kap便衣, koh kā góan ê傳單, 旗á kap布條搶搶--去, góa koh hō͘ 7~8 ê便衣手牽手圍tiâu--leh, bòai hō͘ góa sóa tín-tāng, 一直到縣長chhōa頭ê車隊出發--a, chiah pàng góan走. Góan kan-taⁿ是beh利用機會表達反對ê立場, ǹg望政府重視góan ê主張, 是án-chóaⁿ bē-sái--tit? 是án-chóaⁿ ài派hiah chē警察kā góan阻擋? 是án-chóaⁿ警察ē-sái搶góan ê mi̍h-kiāⁿ? Góan到底犯tio̍h siáⁿ-mih法?
Lō͘尾, tī媒體看tio̍h縣長講beh開1條運河kā淡海變做離島, thang好來爭取tī淡海設kiáu場, che根本hàm kah有chhun. Góa mā總算了解, 政府m̄是為lán一般人民服務--ê, 為tio̍h hiah大ê開發利益, 縣長ē-sái公開表示淡北道路準違法mā beh開工, 地方勢力ē-sái kā反對者pàng-tiau威脅, 人民soah連反對ê意見to bē-tàng講.
12--月ê時, 心情正經chiok bái--ê, 離縣長堅持年底一定beh開工ê期限jú來jú oá近, mā聽tio̍h bē-chió政府運作ê消息, 聯盟ê參與者mā因為地方勢力ê干擾, 氣氛真bái, 參與ê kha手mā jú來jú chió. Kám講政府ê政策bē-tàng反對, 反對--ê tō是「刁民」, tō是「暴民」? Góa hit-chūn心內teh想, 淡北道路若真正khai工, góa一定beh招ta̍k-ê tàu-tīn khiā出來抗議, 阻擋. 人民違法政府tō開單, lia̍h人, 萬一政府違法, 人民beh án-chóaⁿ? Kám kan-taⁿ目chiu金金據在政府為非sám做?
後--來, 聽tio̍h起路預算hông收--tńg-去, 淡北道路暫時bē起ê消息, 心內真意外mā真安慰, siōng無góan ê phah-piàⁿ無做白工, m̄-koh môa年--leh? In做官--ê若koh提計畫beh起chit條路, góan iû-gôan ē koh khiā--出-來, 反對到底!
Góa kan-taⁿ是真單純, 真普通ê一般人, ē參與反淡北道路聯盟, 是m̄願看tio̍h hit-phiàn溪埔地破害--去. 半冬來, 看tio̍h官方, seng-lí人, 地方勢力一再壓制, 參與chit-ê「反政府」ê運動過程--nih, 當然mā ē煩惱ka-tī ê生活, khang-khòe, 親人kám ē受tio̍h影響, kám ē受tio̍h傷害. M̄-koh, jú beh ngē ah, góa ē jú siūⁿ-khì; jú beh用無公平, 無合理ê手段壓制, góa ē jú反彈. Góa m̄願án-ne tō屈服, 準siōng尾--á無成功, mā tio̍h堅持piàⁿ到底, siōng無mā chiah有thang對子孫交代講, lán確實phah-piàⁿ--過-a!
Che半冬來ê經驗, mā hō͘ góa心內teh想, 台灣kám是ài chhê到底, 一切lóng重頭koh來--過leh?
