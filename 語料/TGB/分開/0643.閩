有1 ê朋友tàm潮州 / Ui-chì
通路 / Tek-hôa
A-lân (1) / Tōa-thâu-liân
中華民國tō是台灣? / Pasuya
有1 ê朋友tàm潮州
Ui-chì
Beh 去潮州 ê 路--nih, 駛車駛 kah kiōng beh 睏--去, 南二高 ê 4 pêng 邊, 景致 beh kâng beh kâng, 新開通 ê 路, 無 siáⁿ 車 teh 使用, 油門大力 kā 1a̍p--落, 100, 110, 120, 130, 車身 hām 車輪 bē-su beh 拆分開, 聽 tio̍h óng-óng 叫 ê 聲, 無人知 iáⁿ, tī chit chūn, góa ê 頭殼 hām 身軀 mā kiōng beh li̍h 做 2 半.
『你不要用台語報告, 我聽不懂!』1 ê 穿 chhah 真『雅痞』ê 學生, 聲 sàu 真 bái, tī góa 報告了chiah the̍h 出 i ê 意見,『講大家都聽得懂的國語就好, 幹麻自找麻煩?』『沒必要這樣吧, 這是公共場合耶!』. 1 冬前「台灣民族史」ê 分組報告, 雖 bóng beh hām ta̍k-ê 分享--ê 是阿里山 Tso ê 故事, m̄-koh góa iáu 是 ǹg 望借 chit ê 機會 tī 民族系, tī lán 日常生活--nih 營造多語言交流 ê 環境, 結果 hông 批評做是『大福佬沙文主義』, in m̄ 知保障母語發言 ê 權利 hām beh hō͘ 聽無 ê 人知 iáⁿ goa teh 講 siáⁿ 並無 tông-tu̍t. 因為 chìn 前 tō 有 kúi pái 經驗, góa iáu 是 un-un-á 解說其中 ê 緣故, 順續點醒 ta̍k-ê 是 án-chóaⁿ 對台語 bē-su『洪水猛獸』? Ta̍uh-ta̍uh-á 有人贊聲支持, 有 tòa台中 ê Tayal, 苗栗 ê Hak-ngìn, 高雄 ê Paiwan, 甚至 koh 1 ê 日本人 khiā 起來用 2 句簡單 ê 台語表示鼓勵, i 真歡喜看 tio̍h 無 kāng 面貌 ê 台灣.
Tân Gî-hong, 政大民族系出業了考 tiâu 清大人類所, m̄-koh i 選擇 tńg 去故鄉 ê「藍色東港溪保育協會」做 1 冬專職 chiah beh koh chiūⁿ 北. 其實 góa hām i 無 kài 熟, kan-taⁿ「台灣民族史」ê 報告了, 下課 ê 時有來 hām góa 話. Ká-ná 對母語 ê 議題有趣味, 尾--á i mā bat 來台文社聽 228 ê 演講, 今 á ē 想 tio̍h beh 來潮州, 相當 ê 原因, 是 hòⁿ-hiân i thài beh 落基層?
