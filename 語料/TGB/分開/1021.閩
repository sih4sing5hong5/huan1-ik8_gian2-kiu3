學校ê『差別待遇』@Toa-thau-lian
經過921大地震了後, ta̍k-ê人攏tih講『節約用水用電, 共體國艱』, 大部分所在用電攏加減有受tio̍h限制, m̄-koh有1-kóa公家機關, 尤其是高層ê政府單位, 顛倒kui kang tih放冷氣, 甘講chia--ê單位無tī『共體國艱』ê範圍內底?
提學校做例, 教室、圖書館kap 1部分行政單位chit-má攏無tih開冷氣, m̄-koh有另外1部分行政單位soah kui kang tih吹冷氣, 放『空調』, 像『課指組』,『計中』,『體育館』(中tàu休睏ê時chūn, 門關--le, chhun kuí-ê老師tī內底享受爽快ê『空調』).
Góan肯定『節約用水用電』ê做法, 這是tī平常時tō-ài實踐--ê, 是1種生活態度, kan-taⁿ是因為地震ê影響, koh再加強niā-niā.
M̄-koh學校kan-taⁿ對學生做要求, ka-kī (1部分行政單位) soah無限制tih使用, 擱再講,『住宿生』用水用電攏是chiok基本ê民生需求, 顛倒行政單位平常時ê資源使用有chiâⁿ大ê問題.
是án-chóaⁿ in tih用水用電會sái chiah-nī thó-chè? 是án-chóaⁿ『使用者付費』tī in身軀頂就無『適用』--a?
若是講有ê行政單位無電風, iah是通風無好, 無開冷氣bē-sái--ê, án-ne是m̄是當初時ê設計就有問題-------行政單位ê辦公室有設計『空調』, m̄免有電風 (用bē-tio̍h?).
Che反應出校園內底有階級ê差別!
Góan ǹg望打破校園內底無公平ê階級差別, 全學校ê學生kap老師做伙phah拼, kā『節約用水用電』確實tī生活中來實踐!
