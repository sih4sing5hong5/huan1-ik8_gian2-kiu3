新ê開始@Gi-lin
頂學期, góa開始對ka-tī原本熟sāi ê世界感覺seⁿ-hun kap懷疑.
Tú讀大學2年ê時, hit-chūn ê góa, 偷看「前衛出版社」台灣作家ê小說, 重新熟sāi台灣. Hit當時, góa對台灣ê「悲情」kap ka-tī ê「無知」感覺chiok悲哀--ê.
頂學期, 開始參加台文社kap TGB ê活動, ùi學習羅馬字開始, koh有社團活動ê討論, TGB聚會kap讀冊會, lóng hō͘ góa知iáⁿ有1 tīn人, in一直teh為起造1 ê新ê台灣teh phah拚. 這tīn人m̄是kan-taⁿ hoah「台灣獨立」ê口號. 這tīn人真正teh為「台灣獨立」ê內涵teh做ka-tī, 無beh放棄. In hō͘ góa了解, 台灣ê悲情m̄是『宿命』, 是會tàng做kóa siáⁿ-mih來改變--ê.
一般來講, 1 ê人ê信仰hông phah破了後, lóng會真ut-chut. M̄-koh, 經過了悲傷, chit-má, góa感覺真快樂, 因為, tī信仰hông phah破了後, 看tio̍h社會ê現實, mā看tio̍h希望.
