奸商kap細姨
奸商chhōa細姨走路--a, 奸商走去toh góa無趣味beh知, m̄-koh前幾工聽tio̍h 1 ê風聲, hō͘ góa想tio̍h台灣人ê遭遇.
支那大輸李獒kúi工前tī電視鏡頭頭前講: 細姨當初時是hō͘奸商強姦了後, chiah被迫嫁i做細姨--ê. Chi̍t-kóa tī演藝界kún-ká chiâⁿ chē冬ê人mā講「真chē人lóng知, che m̄是新聞」. Chit件tāi-chì本底kap lán無關係, m̄-koh, góa發現chit件tāi-chì soah kap lán真有關聯.
奸商tō像中華民國, 細姨tō像chē-chē台灣人, 其他hō͘奸商強--過m̄-koh m̄敢出聲--ê是另外1 tīn台灣人. 奸商有權有錢, chiah敢威脅iah是用利頭siâⁿ人來hō͘ i強;中華民國mā是用錢收買台奸, 用強權打壓台灣人.細姨當初時hông強姦了後, 目屎chhit-chhit--leh, 看tio̍h奸商真好gia̍h, 想講to hō͘強--去-a, kui-khì聽奸商ê建議, 嫁hō͘ i做細姨, 橫直菜頭khau--起-來khang原在, 錢siōng重要. Che kap入去中華民國體制做官hiah-ê台灣人ê想法kap做法實在有夠sêng--ê-lah! 當初時chiah-ê台灣人mā lóng感受過台灣人hō͘日本kap支那殖民統治ê悲哀, m̄-koh in若發現beh抵抗kui-khì入去體制, 有錢有權toeh teh無好(菜頭khau--起-來kahng原在), 民族尊嚴算siáⁿ-mih!
細姨kap做官ê台灣人siōng無kâng--ê是, 細姨入去體制了後ka-tī爽, i無chiūⁿ電視開講, mā無chiūⁿ網呼籲其他bat hông強--過ê人, 叫in想khah開--leh, ài o̍h i享受hông強了, koh理性考慮嫁做細姨ê chiâⁿ chē好--處. M̄-koh台灣人soah比細姨khah無恥, ka-tī入去體制分贓, koh公開叫其他ê台灣人mā ài o̍h in入去中華民國chit-ê殖民體制.
笑破人ê chhùi! 有iáⁿ是天大ê笑khoe! Chit-ê無恥ê笑khoe mā tī網路頂一再出現. Bòai去看講台灣chit-má iáu hō͘殖民體制teh統治, soah koh笑台灣人發覺iáu被殖民是ka-tī烏白想--ê. Ka-tī甘願hông強(承認中華民國) tō chún-soah--a, soah koh sì-kè叫人mā ài kap i kāng款, 無恥去享受hông強ê利頭.笑khoe--ê是, chiah-ê tī網路頂叫ta̍k-ê ài承認koh接受中華民國ê人, 連細姨á ê資格to無(連óaⁿ-ko官mā無thang做), kan-taⁿ白白hō͘中華民國chit-ê cheng牲隨hoah隨到, koh khah笑khoe--ê是, 自認是基本教義派, soah koh批別人ê文章siuⁿ極端, chit-ê siōng笑khoe, 全世界ê基本教義派lóng ē笑--死! Ha ha ha......
