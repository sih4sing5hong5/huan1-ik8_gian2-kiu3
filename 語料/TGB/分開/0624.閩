環保運動kap公部門
今 á 日 góa 想 beh 談--ê, 是 lán 對公部門 ê 態度.
Tī 環保聯盟 chit kúi 個月以來, tiāⁿ-tiāⁿ 接 tio̍h chi̍t-kóa 政府部門 ê 邀請, lo-lí-lo-so 會 1 大堆, m̄-koh lóng 無法 tō͘ 談 tio̍h 核心 ê 問題.
舉『蘇花高』做例, lán 已經真清楚表達出反對 ê 立場, 甚至連替代方案 lóng 替 in 想--出-來-a, in soah koh 要求 lán tī chi̍t-kóa 工程上 ê 細節 kap in 討論; 甚至 in ē kā lán 講: kā 反對 ê 聲 hoah khah 大聲--leh, in chiah khah 好「做 tāi-chì」.
問題是: siáng 是主政者? M̄-thang bē 記--得, chit-kóa 人 lóng 是因為有 lán chit tīn 做環保運動 kap 其他社會運動--ê, 1 點 1 滴累積--落-來 ê 民意, in chiah 有才 tiāu khiā tio̍h chit ê 位.
Koh 再講, 做 1 ê 政務官, 本底 tō 應該 ài 有 ka-tī ê 堅持 kap 擔當──做無好, 行 bē 通 tō 落台--mah. Mài bē 記得 ka-tī 是『公僕』neh ! In 應當執行選舉 ê 時 ka-tī 允好 ê 理想, 是 án-chóaⁿ 明其知 bē-tàng 做 ê 政策, koh beh ài lán 背書?
Góa ka-tī mā 認為『洄瀾夢想聯盟』(反對『蘇花高』ê 環保團體) 已經 kā 話講 kah 真清楚--a, chhun--ê ê 部份 tō 是實踐 ê 問題--a. Mài bē 記得運動除了策略 kap 行動, siōng 重要--ê 是 ka-tī 意志力 ê 磨鍊, 若有『雖千萬人吾往矣』kap『橫眼冷對千夫指, 伏首甘為孺子牛』ê 氣勢 kap 決心, siáng 敢 tī lán koh 活--leh ê 時動工--leh ?
寫 kah 真激烈, m̄-koh góa ê 心是平靜--ê. Ùi 歷史來看, lán 是正確--ê ── 無 hit lō thuh bē tín 動 ê 體制暴力, mā 無 hit lō 永遠消滅 bē 去 ê 權力者.
