鴻海, hiau-pai siáⁿ?
7月22中國時報ê報導, 對『喝花酒』kp奇美跳樓事件, 鴻海集團總財務長kā媒體表示講, 鴻海一直hông批評做血汗工場, 酒店文化kap『台灣之恥』, in實在m̄知影ài án-chóaⁿ chiah ē-tàng得tio̍h外界ê肯定. I轉達董事長郭台銘ê話講:『台灣是否沒有我留下來的餘地, 難道要逼我們出走?』
Góa看tio̍h chit條新聞感覺莫名奇妙. 鴻海集團tī台灣有siáⁿ-mih價值? Kan-taⁿ是滿足政商優勢階層ê khùi口niâ. 郭台銘chit ê靠政商關係享受特權ê奸商, 面對中國工場一再發生ê勞工跳樓事件, m̄-tāⁿ無檢討, 解決方式tō kan-taⁿ是加薪niâ. 鴻海ê管理階層比照郭台銘「有chîⁿ siōng大」ê心態, 無kā勞工當做人, chhōa眾媒體記者參觀súi-tang-tang ê廠房kap辦公廳, oan-na脫bē去血汗工場ê臭名, 台灣mā因為出chit款無血無目屎ê奸商, tī國際thong人知. 鴻海集團kan-taⁿ是做世界代工, 用粗sio̍k ê勞動力來轉換pìⁿ做產量, án-ne來thàn烏心chîⁿ, chit款根本免技術, 免智識, 心有夠烏, 有夠hiông, 有夠奸tō做ē到--ê, m̄知in是teh hiau-pai siáⁿ?
郭台銘不sam時chhùi角全pho, 講beh tī高雄投資jōa chē chîⁿ, tī台北koh投資jōa chē, 講chiah chē冬--a實際到底投資jōa chē? 帶動jōa chē就業機會? 創造出jōa chē經濟活力? 執政者soah bē-su『小李子』teh奉待『慈禧太后』kāng款, chhōa郭台銘去國防部所有權ê土地(其實是台灣全體人民ê土地), 看郭董--ê kah意toh 1 tè, ài jōa大tè? Beh ti̍h, sûi畫hō͘ i開發, 苗栗大埔農地tō是beh服務郭台銘--ê, 結果目的soah kan-taⁿ是為tio̍h beh炒房地產niâ.
用烏心chîⁿ來裝thāⁿ ka-tī, 牽手過身講kah有jōa傷心, 隔無kúi工sûi kap影星teh tàu, 用chîⁿ買cha-bó͘, soah透過媒體裝做癡情ê老cha-po͘人, hō͘人看kah想beh吐.剝削勞工thàn烏心chîⁿ, 年底chiah koh khai chiah-ê烏心chîⁿ來辦大場koh氣派ê尾牙, ka-tī koh kap cha-bó͘明星跳舞, 滿足i ê慾望, 送大條chîⁿ來綁員工, m̄-koh到底有kúi ê好運ê員工thang án-ne來pìⁿ hó-gia̍h? Chit款假仙ê ông-lo̍k-á, kan-taⁿ馬英九kap i ē比--得, beh搬離開台灣siōng好緊走, mài kan-taⁿteh講大聲話威脅台灣人, chau-that台灣.
Chit款「lóng是假」ê ông-lo̍k-á, 減1 ê算1 ê, siōng無lán看電視ê時, 免為tio̍h bòai看tio̍h chit款nōa新聞piàⁿ勢chūn來chūn去. 1 ê馬英九tō hō͘人真擋bē tiâu--a, koh ke 1 ê郭台銘, siōng好緊走, 閃jú hn̄g jú好!
