臭頭á埔改名
Bú chit齣臭頭á埔改名, 是民進選舉公司ê政治步數, thang kā人民ê怨氣se̍h o̍at頭, koh thang粒積in選舉kap國民黨ê sio罵本, 無影是beh落實所謂ê「轉型正義」.
Chit款政治操作ê效果, tō kap「228」kāng款, m̄-tāⁿ m̄是teh重建台灣社會ê是非價值, soah顛倒頭teh sńg-tn̄g民間社會ê khùi-la̍t.
臭頭á埔內底hit-sian蔣臭頭á像iáu-bōe thiah, 臭頭á「民族偉人」ê定位mā iáu-bōe péng, 外來統治ê歷史iáu-bōe清算, 60冬ê統治權力結構iáu-bōe瓦解, 國民黨時代ê既得利益者iáu teh hiau-pai, 享受體制資源ê優勢階層mā iáu teh suh lán ê血汗, 歷史公義根本to m̄-bat實現, kā臭頭á埔改名做「民主紀念館」, kám m̄是teh kā台灣人chau-that kap侮辱?
面對chit款勢面, 台派社運頭人chi̍t-sut-á批判kap反省to無, 趕緊動員群眾kā民進黨背書, tòe政客kha-chhng後poaⁿ chit齣siáu戲, koh o͘-ián講ài thīn所謂ê「本土政權」. 運動beh堅持ê是非價值, lóng hō͘利益選擇kap媒體效果替代--去-a, 批判ê思想mā hō͘技術kap政治操作ê思考替換--a.
臭頭á埔改名chit齣戲, tú-tú看tio̍h台派粗魯ê政治判斷. 蔣臭頭á ê歷史評價無péng, tō先kā khangpang改做「民主紀念館」; iáu-bōe轉型, tō先teh bú「轉型正義」; 無beh kā中華民國體制iáu hō͘倒, soah先「正名」, áu講中華民國tō是台灣; 外來統治結構無改變, soah teh hoah制憲beh kā「就地合法」!
Lán m̄敢正面去挑戰體制ê不義, mā m̄願承認外來統治結構原在, kan-taⁿ換殼á, 換khangpang, 外殼內底實際ê mi̍h-kiāⁿ kám tō tòe leh換掉--a?
無論chit-má是中華民國台灣化iah台灣中華民國化, kap lán beh反抗ê中華民國霸權sio比phēng, lán頭殼內té--ê到底kám有無kâng?
