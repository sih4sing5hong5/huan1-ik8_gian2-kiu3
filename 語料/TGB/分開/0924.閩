Beh去淡水讀冊ê時, 我kioh-sī ka-tī bē思念屏東. 屏東hit個市區sió-khóa-á細, 日頭總--是真大, 想beh看海koh ài坐40分鐘ê火車到枋寮ê所在.
高中3年ê時間, 一直chiok想beh到北部讀冊, 一直chiok想beh看外口ê世界, mā一直kioh-sī ka-tī bē思念屏東......
2年外ê大學生活過--去-a, 日子1工1工無停ê行--過, 快樂kap悲傷夾雜tī其中, m̄-koh tī某1個普通日子ê暗頭á, 我思念屏東ê一切, 我深深teh思念.
Chiok想beh chit-má騎鐵馬經過屏東ê仁愛路, chiok想beh chit-má食著車頭邊--á ê o͘-lián, chiok想beh chit-má看著枋寮ê海, chiok想beh chit-má食著屏女a-sáng ê雞排飯, koh有學校hit幾欉樹á.
