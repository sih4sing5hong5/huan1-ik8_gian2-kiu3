有音樂性ê語言
Hō-ló台語是1 ê有音樂性ê語言, che是góa ùi gín-á hia發現--ê.
A-siâng出世了後, 厝內tō是全Hō-ló台語ê生活環境, tn̄g tio̍h chiok chē少年父母lóng ē問goán是出tī koàn-sì iah是有意識teh kap gín-á講台語? 其實2項lóng有. Hō-ló台語是goán ê生活用語, 是goán ê母語, goán當然tō用siōng自然koh直接ê話語kap gín-á講話. 另外1方面, Hō-ló台語m̄-nā是goán溝通ê工具, koh-khah是goán思想, 體驗文化, 傳承經驗, 知bat歷史ê ke-si頭á, 無chit支鎖匙, A-siâng無法度進入goán iah是a公a-má ê世界, goán mā無法度精確引chhōa i了解生活ê社會.
A-siâng一直到beh óa 2歲chiah「開始講話」──講goán聽有ê話. 聽i 1 ê詞1 ê詞teh o̍h講, 無kāng音節ê koân-kē變化, chiok sêng teh唱歌--ê, tiāⁿ-tiāⁿ hō͘ góa聽kah笑哈哈. 台語有8 ê聲調, gín-á teh o̍h講話ê時, chiah-ê聲調變化ē giú長放大, chiah ē聽--起-來bē-su teh聽音樂--leh, che hoān-sè是chhiâng-chāi有人對goán講gín-á講台語chiok好聽ê原因.
Gín-á是大人ê 1面鏡, 好--ê bái--ê, 所講所做, lóng ùi gín-á身軀頂反映--出-來, hō͘ lán無tè走閃. 無想tio̍h講透過gín-á單純ê話語, mā hō͘ góa看tio̍h台語ê另外1面, koh有母語傳承ê意義.
