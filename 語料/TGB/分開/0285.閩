O͘-tó͘-bái店頭家
Cha-hng暗tú-tio̍h 1件tāi-chì, 若ē tú--tio̍h tō「必有緣故」, 是siáⁿ-mih緣故--leh? 除去物理上ê原因, hōan-sè是為tio̍h beh hō͘ góa留1 ê記錄.
Cha-hng暗騎bái-kuh出門, tńg--來ê時tú-tio̍h青紅燈, hō͘紅燈強迫等70外秒了後, 青燈總算to̍h--a. Kap éng-kòe kāng款, góa tio̍h-ài油門催tah底chiah趕ē赴過後1 ê路口倒oat ê青燈, oat過hia了後, tō差不多有800米kui路無青紅燈, 車mā ke真chió ê「無障礙空間」, góa真kah意享受hit段路輕鬆自在ê心情.
M̄-koh cha-hng暗, 第2 pái催油門了後bái-kuh soah hoa--去, 後piah ê bái-kuh 1台1台走hn̄g去, góa緊phah正oat ê方向燈, ta̍uh-ta̍uh-á kā bái-kuh chhu tùi路邊去, 頭殼內ná想離siōng近ê o͘-tó͘-bái店應該tī 200外米外. M̄-koh真意外, chhu進前ê bái-kuh, soah tī 1間góa m̄-bat注意--tio̍h ê o͘-tó͘-bái店頭前停--落-來. M̄-bat注意是因為chit間o͘-tó͘-bái店kap一般無siáⁿ kâng, 店頭ê電火舊舊暗暗無kài顯目, 門chhùi無停半台bái-kuh, kā khanpang看--1-ē, koh kā頭家問--1-聲了後, chiah敢確認ka-tī真好運.
頭家kā góa ê bái-kuh巡--1-ē, 判斷是油線斷--去, 修理ài khai半點鐘ê時間kap 600 kho͘新台票. 講soah, i tō開始thiah bái-kuh. I kā góa ê bái-kuh thiah kah chhun骨頭kap 1堆螺絲ê時, góa感受tio̍h che 600 kho͘正港pháiⁿ thàn. 頭家ê手無閒teh thiah, 嘴mā無閒teh kap góa開講, góa真佩服i對機械ê了解, i笑笑講o͘-tó͘-bái比電腦簡單chē--lah, koh直直唸講i ê gín-á siuⁿ過siáu sńg電腦, góa kā應講tī lán hit ê無電腦ê gín-á時代, ē-tàng sńg ê齣頭比chit-má ê gín-á ke太chē--leh. 頭家tō真歡喜應講, 有跳格á, 跳橡奶soh-á, 偷挖番薯, 偷bán果子, 偷sńg水......, 放學了後kā老母tàu做家庭代工, khioh鐵釘á鐵罐á去換餅來chia̍h......, che kap góa gín-á時kāng款á kāng款, góa tō真hò͘ⁿ-hiân kā i請教, chiah知影i是台南永康ê人.
實在hō͘ góa chiâⁿ意外, 原來台北kap台南ê人gín-á時代ê生活是hiah-nī-á kāng款, 看--來che是góan chit代台灣gín-á共同ê記tì; 原來, góan lóng是kāng款án-ne大hàn--ê. Lō͘尾koh káng-tio̍h『愛盲鉛筆』,『防癆郵票』,『捐錢造飛機』......, 頭家hōan-sè mā lio̍h-á感受tio̍h góan chit代mā是自細hàn tō hō͘國民黨壓迫剝削大hàn--ê.
半點鐘後, góa kap頭家有共同ê結論: ài hō͘台灣一切lóng ùi頭重來--過, hō͘ lán後1代ê sī細thang有免受壓迫剝削, thang自由生活ê空間; hō͘台灣一切lóng ùi頭重來--過, 對所有ê台灣人來講, chiah有公平ê競爭機會.
真chē人認為今á日ê台灣社會無革命ê條件. 講chit款話除去是teh替ka-tī chhōe藉口, 來am-khàm ka-tī ê無能以外, góa認為有chit款觀點ê人, 應該ài ke khai chi̍t-kóa時間, 去聽看台灣民眾真正ê心聲.
