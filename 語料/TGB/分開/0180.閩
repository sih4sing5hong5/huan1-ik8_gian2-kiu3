中國國民黨ê勞工委員會為tio̍h beh維護中國國民黨政權, 新sak出1 ê『年關臨工專案』, 問題soah kui tho͘-lá-khuh.
根據góan ùi勞委會相關人士手頭the̍h--tio̍h ê資料kā看,『年關臨工專案』無完整ê規畫to chhong-chhong-pōng-pōng提出, mā無tī相關部會內部充分討論tō趕緊beh施行, m̄-chiah hō͘外界批評講是政府利益業者ê政策.
Chit ê方案急beh推sak, 準備khang-khòe根本無chiâu-chn̂g, 出現kui堆khang-phāng, 執行單位差不多無人敢講政策完全合法, 因為受益者tio̍h-ài是長期失業者, 所謂ê長期失業者是1冬無頭路chiah符合規定ê資格, m̄-koh認定ê方法soah變來變去, tō有求職者tī chiaⁿ月22 hō͘執行單位判定資格合法, mā hoan-hù i thèng-hāu通知, chiaⁿ月25 soah koh接tio̍h kāng hit ê單位要求i放棄ê通知, soah無說明原因.
Chit款情形kám m̄是teh kā求職者裝siáu--ê? Chiaⁿ月22是拜5, chiaⁿ月25是拜1, kan-taⁿ經過拜6禮拜ê hioh-khùn日niâ neh! 講khah hàm--leh, bē-su是『明天過後』ê劇情kāng款, bîn-á-chài過了後tō siáⁿ-mih lóng無--a.
勞委會為beh piàⁿ業績, kā執行單位暗示: tī審查ê過程--nih萬一有失覺察ê所在, bē追究責任, 求職者領--去ê chîⁿ mā bē追討--tńg-來. 有影是sa人民ê稅金chîⁿ teh烏白khai!
事實上, chit款對人民有利ê做法是無siáⁿ tio̍h爭議, m̄-koh chit ê專案soah pìⁿ做地方行政首長iah是社團負責人做人情, 收人心ê工具, chiah ē發生地方首長ngē beh討名額ê tāi-chì; 所謂ê社團mā tio̍h是有kā勞委會申請多元就業計畫--ê chiah有資格, 所以真明顯有政治操作pa̍k thiāu-á-kha ê嫌疑.
其實社會大眾關心--ê m̄是政府án-chóaⁿ khai人民ê chîⁿ來照顧人民ê問題, 問題是出tī khai chiah-ê chîⁿ ê公平性kap必要性.『年關臨工專案』名額講有7,000 ê, ta̍k ê人ē-sái工作10工, 1工領800 kho͘, 需要ê總經費大約6千萬kho͘. 6千萬對1項政策ê執行來講無算chē, 政策siōng受爭議--ê是無訂排富條款, 台灣社會ê弱勢者m̄-nā 7,000人, 所謂弱勢者ê資格soah是勞委會單方面來認定, 真欠缺公信力.
甚至有聽tio̍h風聲講, 強勢ê平地鄉鎮ngē beh討原住民鄉鎮ê配額,『年關臨工專案』ê實行, bē-chêng-bē tō烏雲罩霧--lo͘h.
總講1句, 為tio̍h beh piàⁿ業績, 頭人無能soah bú死眾人, 實在hō͘人真感慨.
