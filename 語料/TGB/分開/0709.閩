Hit 1年ku tī壁角, tó tī塗kha
Lim酒唱歌到天光
是證明bat少年--過ê 1款方式
2~3冬ê光景
有1 ê酒解--a
有1 ê, ià-siān臭賤ê麥á酒味
Wiskey, Voca bē-su chiah ē-tàng提kôan身價
有1 ê, soah愈lim愈chē, 無暝無日, 燒酒做飯teh食
Ē-sái講, 行無kāng路去--a
無gī誤, soah tī海邊á sio見
Hia是góa重生ê所在
Chia是i chēng細hàn chhit-thô到大hàn ê後piah埕
為tio̍h走chhōe自我, góa險á tī海--nih失去性命
Hit-tia̍h chiah hiông-hiông致覺--tio̍h, góa mā是海ê 1部分
M̄-chiah tò-tńg來岸邊, hām自然和好, 接受ka-tī
為tio̍h坐去lih理想ê雲頂, i險á siak--死
Hit-chūn i chiah cheng-sîn, 本來tō生tī平地, tòa tī海邊
天頂ê雲彩kám m̄是真無實際?
Tǹg紅龜, 眠夢自án-ne soah戲
腳踏實地ê戲chhut chiah beh開演
Tīⁿ流, khò流ê神秘規律吸引góan來chia
Chhōe hit-ê Tempo
麻hông-á tī海邊chiah ē得喘氣, thang好大hàn
