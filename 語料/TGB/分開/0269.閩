行tùi人民去
1996年韓國進行歷史ê審判, 用「內亂罪」起訴前總統Chun Doo-hwan kap Roh Tae-woo, 清算16冬前政變hām光州事件ê責任. Che是韓國學生運動1 pái koh 1 pái chiūⁿ街頭kap警察衝突, 1 pái koh 1 pái組織工人kap市民抵抗獨裁政權ê成果.
Kā 1980年韓國ê光州事件hām台灣ê「228事件」sio比phēng, 實在是天差leh地, 唯一kāng款--ê是, 台灣有「處理委員會」, 光州(Gwangju)有「收拾對策委員會」, lóng是地方仕紳階級組成, mā kāng款lóng要求市民kā武器交--出-來, thang好緊kap官方妥協.
M̄-koh, 光州ê反抗者總--是無妥協, in kap鎮暴部隊戰到底, 最後hông屠殺. 光州事件受難者家屬絕對bòai原諒thâi人ê體制! In無要求政府ài道歉iah是賠償, mā無唱哭調á講受難者是jōa-nī-á無辜; in beh追求真相, in要求土匪政權落台, in強調「鎮壓光州事件ê政府chiah是暴徒」! In認為反抗hō͘ in chiok驕傲--ê!
Che當然m̄是「民族性」khah強tōē-tàng解說ē清楚--ê. 古早朝鮮ê讀冊人受tio̍h中國『朱子理學』真深ê影響, 派系鬥爭m̄-bat停--過, 甚至1592年日本Toyotomi Hideyoshi ê軍隊to phah到in京城--a, 韓國士大夫iáu為tio̍h kám beh kā「上國」明朝上奏teh sio-chèⁿ.
Kui-ê朝鮮史tō是朝鮮讀冊人一直內鬥ê歷史. Kúi千年來ê封建統治體制, hō͘朝鮮ê貴族kap兩班thang享受tio̍h剝削人民勞動ê成果, 若出身「士族」, 準1字to m̄-bat, mā thang pun-tio̍h官位, tī地方橫霸霸. Kā仁義道德講kah chhùi角全pho ê朝鮮士大夫, 為tio̍h個人ê進退kap權位, 管thài siáⁿ-mih國家ê前途, siáⁿ-mih百姓ê死活? Hām tī日本統治時代, hiah-ê士大夫iáu是不時sio-chèⁿ bē soah, kan-taⁿ考慮ka-tī kám有thang「出頭天」.
中國ê『宋明理學』chit套統治術, 有效kā讀冊人洗腦,「天地君親師」kap「正統」ê思想, hō͘東亞各國ê統治體制koh-khah鞏固, 體制若繼續teh運作, óa-hù統治者ê讀冊人, tō thang好pun-tio̍h體制剝削--來ê榮華富貴, 路見不平, 當然是「kap góa有siáⁿ tī-tāi」!
M̄-koh, tī戰後ê親美獨裁政權統治, 是án-chóaⁿ韓國ê學生ē一直chiūⁿ街頭抗爭? 是án-chóaⁿ kiàn-nā發生重大事件, 政府總--是派鎮暴部隊去封鎖各大學ê校園? 當然m̄是『宋明理學』ê『以天下為己任』, 是「左派」ê思想, hō͘韓國ê學生無koh kui頭殼內全考慮個人ê利益, in行óa群眾, 組織市民kap工人, in beh kap剝削勞動者ê不義政權對抗到底! In beh kap控制韓國ê美國經濟帝國主義鬥爭到底!
詹益樺bat講--過:「南韓學生運動領袖是犧牲ê準備者, 學生運動chiah ē hiah興; 台灣反對運動ê領導者soah是爭取名聲ê公職人員, 運動chiah無法度開展.」讀韓國近代史了後, 總算體會tio̍h chit句話深刻ê反省.
1970年代tī全世界學生運動ê風潮--nih, 日本kap韓國ê學生chiūⁿ街頭kap統治體制chhia-piàⁿ, in無革命成功, 學生運動hām左派運動尾手hō͘政客kap官僚收割--去, 臣民社會「官khah kôan過民」ê本質mā無徹底ián--過, m̄-koh「反叛ê世代」總--是有改變日本kap韓國ê社會發展: 日本1970年代通過kui-kōaⁿ社會法案kap環保法案; 韓國學生kā Rhee Syngman, Park Chung-hee, Chun Doo-hwan, Roh Tae-woo chiah-ê政權bú kah tó, 實現歷史ê正義.
M̄-koh iáu無左派思想運動ê台灣--leh? 台灣ê「自私份子」（lán iáu無知識份子）, siáⁿ-mih時chūn chiah thang phah破kan-taⁿ求個人「出頭」ê士大夫幻想, bòai koh kui心ǹg望權力者ê肯定hām加持, thang真有自覺行去kap被壓迫人民khiā chò-hóe--leh?
