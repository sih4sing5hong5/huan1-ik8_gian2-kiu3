Beh 60歲--a, i tãk工猶原thàu早 6點半就出門, thang好赴tī 7點chìn前到公司, 暗時mā lóng tio̍h過 7點了後, chiah會tàng下班tńg厝食飯.
Tī這間貨運公司食頭路beh óa 25冬--a, ùi駛車運匠到chit-má升到課長ê職務, 工作時間soah比過去koh khah長, 半暝不時koh會接著電話, 隨時都ài準備出門處理公事.
幾月日前, 公司ùi日本chhiàⁿ 3個「顧問」來, 講beh整頓公司ê經營. 這3個日本顧問來到地, 就訂真chē新規定, 特別是管理幹部, lóng hông要求thàu早 7點就ài到公司, 暗時iáu-bōe過 7點bē-tàng離開公司, ài kā公司當作「厝」kāng款看待.
舊年, 政府宣佈「軍公教ùi今年開始1禮拜hioh 2工」, 公司本底mā宣佈『比照辦理』. M̄-koh, 日本顧問來到chia, m̄-tāⁿ無thang 1禮拜hioh 2工, 禮拜koh tiāⁿ-tiāⁿ ài臨時去公司處理tāi-chì, 平常時á上班ê時間mā變長, 加--出-來-ê lóng無算是「加班」, 日本顧問講「若有kā公司當作ka-tī ê厝, 生成ài付出這kóa氣力!」
I有幾lō個20外冬ê老同事, koh無jōa久就會sái辦退休--a, 最近soah 1個 1個hō͘公司辭頭路, i工作能力khah強chiah hông留--落-來, m̄-koh khang-khòe量soah愈來愈重. In tī公司內底mā有組工會, m̄-koh工會有ná無--leh, 有siáⁿ-mih lō͘用? 飯碗總--是khah重要, 就算是工會幹部, mā kan-taⁿ會tàng tiām-tiām配合公司ê「指示」.
I心肝底chiâⁿ m̄甘願, m̄-koh嘴齒根kā--leh, mā tio̍h硬吞忍--落-來, i猶原掛念i ê後生. I 2個後生lóng大學出業--a, mā lóng退伍--a, m̄-koh頭路iáu-bōe穩定, mā lóng iáu-bōe成家, i這個頭路, 上無mā koh有穩定ê收入thang維持家庭.
Tú著愈來愈chē無合理ê要求, 同事加減會不滿, 日本顧問總--是án-ne khau洗:「Lín台灣人nah lóng chiah-nī pháiⁿ款待?」便若聽著日本顧問án-ne teh消遣台灣人, i總--是chiâⁿ bē爽, 雖bóng過去tiāⁿ-tiāⁿ替同事出頭, m̄-koh chit-má i mā無hiah-ê日本á法tō͘, kan-taⁿ會tàng應講:「Góan台灣人chiah m̄是án-ne--leh!」
I對現實無siáⁿ-mih期待--a, ùi過去黨外時代開始, i就一直支持giâ青旗á--ê, chit-má i支持ê人組成新政府--a, i soah顛倒感覺ka-tī愈來愈無力改變siáⁿ-mih.
I猶原會關心電視報紙頂頭ê政治tāi, m̄-koh心肝底早就看破政客ê kha手, i kan-taⁿ koh有tām-po̍h-á期待, 期待這種無公平ê社會, koh會有機會thang改變, 期待i ê 2個後生m̄免像i kāng款hō͘人蹧躂!
