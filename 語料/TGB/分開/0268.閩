Chit-chām-á siōng jia̍t ê話題, 除去馬英九kap巧克力ê DVD, 大概tō是CECA/ECFA chit項tāi-chì--a.
頭前hit項無DVD無真相, lán chiah-ê無相關ê人無siánn-mih thang討論--ê. M̄-koh當事者心內恐驚無法度平靜, kúi-nā冬來ê風聲kiōng-beh變做ē-tàng確定ê狀態, góa想chiânn做cha-bó͘人, 衝擊應該lóng真大chiah tio̍h.
講tio̍h CECA/ECFA, 免用大腦思考, kan-taⁿ用kha-thâu-u想tō知影he bē-su是台灣ê賣身契, iáu koh有kóa良心ê台灣人相信lóng bē贊成. Tī親綠ê政論節目ta̍k工kā CECA/ECFA罵kah臭頭ê時, góa退1步思考: 台灣人驚--ê是hit ê契約, iah是免關稅了後, 中國粗sio̍k ê商品大量銷--來, ē衝擊台灣ê產業(危害健康, 影響就業......), 銀行兌換kap匯款業務若koh開放, 台灣資金ē加速流--出-去......, chiah-ê政策若實行, 台灣百面ē真悽慘?
CECA/ECFA若簽--落, koh kā「具體執行」, góa相信台灣人ê運命一定ē chhê落底, hō͘中國統--去mā免koh jōa久--a. Ah若無簽CECA/ECFA, 馬政權kám ē根據條約內容, 用行政命令來執行--leh? Kúi-nā月日前góa有寫1篇〈菜價大起ê真相〉, kā ta̍k-ê講中國菜蔬已經1禮拜銷65貨櫃來台灣--a, che tō是piān-piān ê例. Koh再講, kap中國chit ê tī國際上信用kiōng-beh破產ê政府簽約, tō ná kap金光黨phah契約kāng款, 根本tō是大笑話! M̄-chiah góa認為, chit ê協定kap中國hām台灣ê貿易無jōa要緊ê關係, 簽chit份契約主要是beh展現hō͘國際看--ê, 換1句話講, 政治意義比實質ê經濟貿易意義koh-khah要緊! M̄-chiah講, 馬政權當然認為名ē-sái改, 內容mā無重要!
Góa判斷, 國民黨kap民進黨對kám beh簽CECA/ECFA chit ê議題teh sio-chèⁿ, che mā kan-taⁿ是teh試水溫niâ. 台灣人若正經beh保衛台灣ê權益, 態度上應該tio̍h-ài否定中華民國政權代表台灣ê正當性, 若iáu-koh hō͘ in ê思考模式牽leh kan-taⁿ ē顧得sì-kè抗議, khah bú to bú bē了.
台灣人tio̍h-ài不時kā ka-tī提醒: 中華民國ê決策者是中國人, 維護中國ê利益是in ê本份!
