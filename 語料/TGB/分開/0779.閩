讀228 beh chhòng siáⁿ?@Ui-chi
M̄知ta̍k-ê kám有hām góa kāng款ê困擾, 報紙掀--開, kāng 1項tāi-chì去採訪1-kóa學者專家, ta̍k-ê ê看法soah lóng無siâng. 若是別國ê tāi-chì會tàng bóng kā當做小說看, kiám-chhái真趣味koh真刺刻, m̄-koh若是hām lán有關係, 發生tī台灣--ê, 無siáⁿ-mih想法ká-ná講無siáⁿ會過. Beh判斷beh主張ê時, chit-chūn ta̍k-ê beh問--ê是: taⁿ, siáⁿ-mih人講--ê是真相?
Chēng到taⁿ看真chē有關228 ê冊, 一直teh想講到底toh 1本寫--ê是真--ê, 到最近chiah知, 會tàng講lóng是真--ê, 若ùi無kāng立場來看, 會得tio̍h無kâng ê結果, 就親像ùi飛lêng機頂頭看淡水河, hām tī pò͘岸邊看淡水河, kāng 1條溪水, 看--tio̍h-ê soah chiám然無kâng. 問題就是beh ùi toh看? Beh khiā tī siáⁿ立場看?
Góa頭1 kái看tio̍h有關228 ê mi̍h-kiāⁿ, 是tām高中ê課本, 量約á寫8 chōa, 大概交帶發生siáⁿ-mih tāi-chì niâ, 無講tio̍h為chóaⁿ樣會發生, 對現此時ê台灣社會有siáⁿ影響? 課本m̄敢有任何評論.
Koh續--落-來是高中歷史老師ê補充, i有講tio̍h 228發生ê背景因素: 台灣hām China分開50冬--a, 2 pêng ê文化kap歷史記tì無kâng, 陳儀koh實行公賣制度等等暴政, chiah會發生tāi-chì, góa尾後chiah知iáⁿ che是人teh講ê「台派教授」ê看法.
Koh來是看戴國煇ê冊, i是統派, 認為台灣人是China人, 228雖bóng講國民黨ài負siāng大ê責任, m̄-koh lán bē-tàng因為án-ne來放棄中華民國, 台灣獨立chit-ê政治主張是少數受難家屬情緒性ê表現. Chit-ê事件教示lán tio̍h思考民主政治ê重要性, lán kāng款ài為tio̍h中華民族長久以來受帝國主義壓迫ê情形做反省kap思考, 繼續phah拚.
Góa慘--a, 看到chia實在hoe-sà-sà, 若各別kā看lóng講kah真有道理, án-ne到底事實是siáⁿ, góa到底是台灣人iah是China人?
Koh續--落-去讀tio̍h台共蘇新kap林木順ê冊, in lóng批判士紳階級(台奸)出賣台灣人, che是頭前hit kúi本無寫--tio̍h-ê; 另外, 陳翠蓮mā寫tio̍h chit部份, i講228事件是派系衝突造chiâⁿ--ê. 到底是án-chóaⁿ?
1 ê前提無先處理: 無先了解作者khiā tī siáⁿ立場?
其實有1 ê重點, 應該tī歷史課ê第1節tio̍h-ài處理--ê, chē-chē中華民國ê教授soah lóng無kā lán教! 就是「歷史觀」ê問題. 看1項tāi-chì beh用siáⁿ觀點iah是立場, 關係tio̍h lán án-chóaⁿ kā解說. 是khiā tī台灣人iah是China人ê立場? 是khiā tī hông壓迫階級iah是智識精英ê立場? 若khiā ê立場無kâng, 就影響tio̍h beh取toh 1部份來寫歷史.
In講--ê lóng是事實, 是外來政權ê問題, mā是派系ê問題, ia̍h有China認同ê問題, in lóng ka-tī khioh 1角, khioh符合in立場ê hit角來講. 戴國煇是統派, 自認是China人, 當然會khah強調日本時代智識份子ê China情結; 台教會是改革派, in當然khah無愛講kāng款是改革派, 妥協派ê士紳階級kā台灣人出賣; 台共khiā tī無產階級ê立場, 當然siāng關心基層人民ê失敗是siáⁿ人造chiâⁿ--ê.
其實in無kā lán騙, 戴國煇ê冊--nih, mā寫tio̍h林獻堂開城門hō͘中國兵á入來屠殺台灣人ê tāi-chì, 只不過, i認為che是愛國(中華民國) ê表現.
Lán chiah-ê讀冊gín-á, hō͘台灣ê勞動階級chhiâⁿ養大hàn, khiā tī in ê立場來看是真自然--ê, tiāⁿ leh講, tio̍h避免歷史ê悲劇koh再發生, 若無lia̍h-tio̍h問題出tī toh, 就無才tiāu避免. 228是民族鬥爭, 是外來體制ê問題, 是台奸出賣台灣人ê歷史, 歷史ê悲劇一直報tī被壓迫階級ê身軀, 台灣人ê資產階級the̍h-tio̍h政權--a, in teh享受óa-hù中華民國ê好--處, 為資本家背書大聲hoah三通, lán是為tio̍h產業空洞化來無頭路, 連3 tǹg就顧bē飽. 有ê人講228 hit-chūn處理委員會提出ê 42條要求, chit-má lóng實現--a, 是ā, 魚丸肉丸換台灣人做, m̄-koh軍隊特務教育媒體iáu tī in手頭, lán soah發現sī細ê樣相愈來愈sêng hit-chūn kā lán chau-that, kā lán thún-ta̍h ê China兵á! 話語bē通, 無規矩, 無teh chhap siáⁿ-mih人情義理.
228 iáu-bōe結束, 當初時出賣台灣人ê半山, 今á日iáu真hiau-pai. 台灣人內底mā真chē人siàu想beh做特首kā lán koh賣hō͘另外1 ê外來頭家. 清楚228發生ê原因了後, lán tio̍h反省, chiah有才tiāu跳脫歷史ê輪迴循環, lán tio̍h-ài khiā tī iáu-bōe翻身做主人, chē-chē基層台灣人ê立場來拚, che是開始, m̄是認命, 歷史有清算chiah有可能開創新ê局面!
