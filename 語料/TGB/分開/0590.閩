Tī SOI ê 暗時 hām Ui-chì 開講, góa『最親愛』ê 學長大--ê, tī 過去 kúi 個月 tú tio̍h 人生真大 ê 心境轉變.
Tī leh hām Ui-chì 開講 ê 過程--nih, góa 心內 mā teh 想 chi̍t-kóa tāi-chì, chi̍t 時間用話語表達 bē 完整, choaⁿ-á 決定 kā 寫--落-來 !
Góa ē the̍h「時間」做寸尺, 來 chhek 人 kap 人之間發生 ê 心結 hām tāi-chì ê 重要性.
Tī tāi-chì 發生, ka-tī ê 心受 tio̍h 壓迫 ê 時 chūn, góa tō ē kā khǹg tī 時間 ê 尺 ē-kha 去 chhek, góa án-ne teh 想: chit 款 tāi-chì, 1 禮拜後 góa kám koh ē 要意? Chit 款 tāi-chì, 1 個月後 góa kám koh ē 要意? Chit 款 tāi-chì, 1 冬後 góa kám koh ē 要意? 若無, ke̍k-ke koh 過--幾-冬, chit 款 tāi-chì, kúi lō 冬後 góa kám koh ē chiah-nī 要意?
Góa 請未來 ê ka-tī 來替 góa 解決現此時 ê 心結, mā hoan 頭看過去 ê ka-tī, kā hit tang-chūn 想 bē 開 iah 是悲傷 ê 心情 tháu-pàng--開.
Góa mā tiāⁿ-tiāⁿ án-ne 想: tī chit ê 世界, lán 唯一有法 tō͘ 掌握--ê, tō kan-taⁿ 是 lán ka-tī.
人總--是 hē siuⁿ chē 期待 tiàm 別人身--nih, ka-tī 心內 ê 期待, soah 總--是 ǹg 望別人來完成, ǹg 望別人來安慰 ka-tī, ǹg 望別人 hō͘ lán 關懷 kap 溫暖. M̄-koh, lán 唯一有法 tō͘ 掌握--ê kan-taⁿ 是 ka-tī, án-ne 來, hit-kóa hē tī 別人身--nih ê ǹg 望, tō 變做是某 1 種「要求」, 最後總--是得 bē tio̍h. 續--落-來, koh 為 tio̍h 別人無法 tō͘ 滿足 ka-tī ê 期待, tō 真傷心, siūⁿ-khì, 何必苦--leh ?
M̄-chiah góa 無 koh ǹg 望 ùi 別人 hia 得 tio̍h siáⁿ-mih, góa 學 ē-hiáu mài koh ǹg 望 tī 別人身軀頂得 tio̍h siáⁿ, góa kā 所有 ê 希望 hē tiàm ka-tī. Góa ē 快樂, m̄ 是別人 hō͘ góa siáⁿ-mih 安慰, 溫暖 iah 好感, 是 ka-tī 感受 tio̍h chit ê 世界 ê 一切, ùi 心內浮--出 ê 快樂 kap 感動.
Góa ê 悲傷 mā m̄ 是別人造成--ê, m̄ 是因為 kap 人相處來傷感, 是 ùi ka-tī 內心浮出 hit 款 chiâⁿ 深沉, 屬 tī 本質 ê 悲傷. Che 變做是自發性--ê, m̄ 是引發性--ê.
Án-ne 來, góa tō khah 有法 tō͘ 掌握 ka-tī「心」ê 一切, bē koh hō͘ 身軀邊 hiah-nī chē 其他人 ê 行動, 牽 bán tio̍h ka-tī ê 心情.
Án-ne 來, góa 感覺 ka-tī ê 心變做 khah 有法 tō͘ 得 tio̍h 安靜 kap 穩定.
