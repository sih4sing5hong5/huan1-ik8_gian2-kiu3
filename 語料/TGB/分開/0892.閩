是án-chóaⁿ有這款人, 腹腸chiah-nī闊, 替lán台灣人坐監20幾冬?
Ô͘, i替lán坐監, hit 20幾冬是lán欠--i-ê, lán ài還i 20冬.
Siáng若無tī 3冬 1 táu ê大拜拜thâi豬剖羊, 辦chheⁿ-chhau--ê kā奉待, he就是無心肝.
Siáng若無kā i扛上天, he就是無情無義, 對不起台灣人.
1個tī內底, 1個tī外口, 2個lóng bòai食mi̍h-kiāⁿ, 抗議這個不公不義ê體制. 內底hit個講是政治犯, 外口hit個siáⁿ-mih都m̄是.
Tī內底, 有人灌葡萄糖, tī外口就無. 外口hit個, 也就是內底--ê ài叫i大兄hit個, 就án-ne絕食到死, 死--ê m̄-tāⁿ是i ê肉體, i ê名mā tòe i烏有--去.
Kāng款tī內底, kāng款是「絕食」, kāng款是人beh kā灌食, 有人就kap i無kâng, 堅持bòai就是bòai.
這個人ê名已經消失tī政治界, 甚至tī台灣歷史mā chhōe bē著--a. Tng當戽斗--ê hit個老--ê, bih tī山頂hō͘老賊選, i khiā tī路邊, hō͘台灣人選.
空間換時間, 時間beh換siáⁿ? 關7冬--ê, kan-taⁿ會tàng寫冊做作家; 無起訴人--ê, pháiⁿ勢邊--á khiā.
In政治犯lóng有1張表, 關jōa久會tàng換siáⁿ, 若無照規矩來, 就是對不起全世界.
