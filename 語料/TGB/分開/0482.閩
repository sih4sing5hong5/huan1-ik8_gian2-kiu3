目前是「台灣團結工聯」執行長ê林長昇先生, tī學生時代tō teh注意台灣社會ê階級問題, 大學出業了後, sûi投入勞工運動. Tī chit篇訪談內底, i用長期觀察kap參與ê經驗, 對台灣目前勞動者ê生活困境kap jú來jú bái ê勞動環境, 有深入koh完整ê觀點, i mā一再強調勞工運動, 弱勢者運動kap反體制運動, 建國運動bē-tàng分koah ê關係, che對lán teh關心台灣運命, 是tio̍h嚴肅面對ê思考方向.
Ē-kha是訪談紀錄:
問: Lí是án-chóaⁿ接觸, koh投入運動?
應: 80年代尾期到90年代初期, 台灣各大學校園內底ê改革性社團, 大部份對「台灣獨立建國」chit ê議題lóng chiâⁿ重視. Hit chūn, 台灣社會對台獨ê辯論kap觀點khah清楚, 大學社團內底mā chhiâng-chāi teh討論chit ê問題. Góa hit chūn參加ê社團號做「阿草俱樂部」, 是1 ê地下社團, 成員大多數是獨派. 內底有1 ê學長ê思考khah óa左派, i ê chiâⁿ chē想法hō͘ góa真深ê印象, i tiāⁿ強調台灣社會除去統獨議題ê爭論, 應該ài去觀察koh khah chē ê社會問題.
另外1方面, góa本身是勞工家庭出身--ê, 成長過程ê經驗對góa有不止á大ê影響. Góa是tī 1 ê勞工社區--nih大hàn--ê, hia發生真chē悲慘ê tāi-chì, 其中有1 ê gín-á ê老pē因為職業災害過身--去, 老母替人洗衫維持家庭經濟, 無時間thang好照顧gín-á, 結果hit ê gín-á tī學校成績無好hông編tī後尾班, 尾--á o̍h pháiⁿ--去. Góa身軀邊有chiok chē朋友lóng是án-ne choaⁿ-á行入烏道, 有ê人處境真悲慘, mā有hō͘人thâi--死-ê.
後--來到góa chia̍h頭路ê時chūn, 直接感受tio̍h頭家ê壓迫(像薪水ê剝削), hit chūn心內雖bóng有不滿, soah m̄知ē-tàng án-chóaⁿ. Góa mā看tio̍h不止á chē勞工朋友(包括góa ê老pē) tī民營化了後失業, chiâⁿ oh koh chhōe tio̍h頭路, 一般頭家對中年失業者有排斥, 所以勞工tī生活上ê壓迫kap困境是普遍看ē tio̍h--ê. Chiâⁿ chē艱苦m̄是用chhùi講--ê, 是tī現實生活環境, 交朋友, 讀冊ê過程--nih感受--tio̍h-ê.
新國家ê內涵chiah是重點
問: Hit ê時chūn lín án-chóaⁿ看待「獨立建國」?
應: 學運發展到hit chūn, 因為組織kap大環境(社運黃金10年尾期) ê改變, tú tio̍h 1 ê真大ê限制, hō͘真chē人開始beh chhōe出路. Tī學運社團內底,「建國運動beh án-chóaⁿ完成」,「建國ê內涵是siáⁿ」chiah-ê問題ta̍uh-ta̍uh-á chiâⁿ做思考ê重點. 若是無法tō͘確立新國家ê內涵, 台灣人民ê生活tō無實質ê改變, kan-taⁿ是換1 ê國號有siáⁿ意義? 重要--ê是草根人民現實生活ê改變.
就建國內涵ê思考來講, 到底ài透過siáng來建國? Che牽涉tio̍h組織面kap路線ê思考, 若是無法tō͘引動佔siōng大多數ê人民大眾ê力量, kui ê建國運動tō無可能ē成功.
當然, 理論基礎真重要, m̄-koh追求真理m̄是ùi理論--nih得--tio̍h-ê. 可比講lán了解台灣應該建國, 建國ài ùi基層開始, tō算理論koh khah好, mā tio̍h ài有實踐chiah ē-tàng完成. 理論kap實踐是一直辯證, 一直追求真理ê過程. 無透過實踐, tō無法tō͘實現理論, kāng款ê道理, 實踐mā tio̍h-ài有理論做基礎.
問: 運動起起落落, 運動者接續ê發展oan-na有chiok大ê無kâng, lí認為差tī toh位?
應: Kui ê學運團體後--來路線無kâng, 1部份人投入新潮流, 1部份人堅持tī文化kap社會運動phah拚, 2條路線ē無kâng, che牽涉tio̍h是左派iah右派ê路線.
右派認為chi̍t-kóa chió數精英tō ē-tàng改變社會, 大多數人kan-taⁿ是tòe tī精英後piah. 左派認為人民有智慧, in無發言權是因為受tio̍h壓迫, 包括語言, 文字chit-kóa方面ê束縛, 若是有發言權, in ùi生活勞動kap khang-khòe得--tio̍h ê智慧, ē phēng一般智識精英khah強. Tī勞動ê過程, ē去思考ka-tī ê地位, 進chi̍t步去突破, chit ê力量tō是進步ê來源, 勞動人民ē-tàng改變社會ê原動力tō是ùi chia產生.
M̄-koh, 台灣到taⁿ iáu無全面性teh進行嚴肅ê路線反省kap批判. 路線無清楚, 欠缺互相ê批判, ē hō͘ chió數人為tio̍h ka-tī ê利益來改變路線. Chiok chē學生運動者lō͘尾lóng透過政治kap公職部門翻身, 方法是tī政治公職ē-kha做tāi-chì kap參選.
