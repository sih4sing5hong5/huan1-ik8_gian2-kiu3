Chhōe出源頭
Tī chit-ê體制之下, ùi過去到chit-má, 甚至到未來, 不公不義ê tāi-chì太chē太chē, 有真chē kó͘-chui ê台灣人做chiâⁿ chē phah-piàⁿ, beh來改變chiah-ê不公不義ê tāi-chì, in ê精神真值得肯定, m̄-koh若無先kā歷史ê真相thiah hō͘明, 針對源頭來做改變, 枝枝葉葉ê tāi-chì太chē, án-ne kan-taⁿ是分散力量niâ.
體制(法律, 行政機關, 軍隊, 警察, 特務等等「有形力量」ê集合體)是國家ài有--ê, 國家是為人民服務, 透過國家體制ê力量來解決人民面對ê問題; 對外維護主權, 對內保護人民性命kap財產安全. 以上是針對正常ê國家來講, m̄-koh若是「殖民地體制」--leh? 殖民地體制tō m̄是teh為人民服務, i是teh控制人民, 是為殖民統治者teh服務，透過in設計ê規則(像法律, 教育, 媒體......等等)來sńg-tn̄g人民, che tō是「愚民政策」, 必要ê時甚至beh ài lí ê性命. 殖民統治者kan-taⁿ ài kā統治機器(體制) la̍k hō͘ tiâu tō好. 殖民地體制主要是透過「政治力量」來剝削「經濟利益」, chiah koh用chiah-ê剝削--來ê「經濟利益」, 翻倒頭來加強「政治力量」, tō án-ne一直ká--落-去, 一再鞏固in ê殖民地體制.
翻頭來檢討tī台灣ê中華民國, 到底kám是外來體制(殖民地社會). 若m̄是, tī體制內所有ê改革tō lóng是必要--ê, mā是tio̍h--ê (án-ne chiah ē hō͘體制jú改jú對人民有利); m̄-koh若是殖民地社會--leh? Án-ne tō m̄是透過體制內改革ê方式tō ē-sái--a, 若beh徹底改變, tio̍h-ài有體制外ê力量(體制外ê革命), chiah ē-tàng推翻體制. 殖民地社會ê體制內改革, 若無結合體制外ê力量, án-ne體制內ê改革tō ē變做是teh「鞏固」外來殖民體制, koh-khah無法tō͘推翻體制.
Taⁿ, 中國黨結合中國共產黨beh「聯共制台」, tī chit款危險ê處境, lán beh án-chóaⁿ? 台灣ê未來beh án-chóaⁿ? Lán tng khiā tī歷史ê雙叉路口, lán chit代台灣人若beh為台灣做出選擇, tō不得不來重頭思考: 是án-chóaⁿ台灣人400年來一直受外來者ê統治--leh?
Ài chhōe出問題ê根源(看清楚chit-má台灣是殖民地社會), 團結眾人ê力量(體制內改革kap體制外革命), 對抗中國, chiah有thang獨立建國, 起造lán台灣人ê國家(體制), 1 ê公平, 正義koh人性化ê獨立台灣國.
