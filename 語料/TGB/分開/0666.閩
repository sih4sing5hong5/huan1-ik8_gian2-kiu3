參加台語生活營ê感想@I-leng
Góa是Ì-lêng! Góa頭pái寫文章, 真chē所在寫無好, 請多多指教!
Góa讀台語文學系, 今年beh升2年. Ē記得舊年ê chit-má, góa iáu teh等放榜, góa想講無hiah tú好, góa kā填chit ê台文系無hiah注死chiah tio̍h! 結果看tio̍h榜單, góa soah gāng--去-a! Tú開始ê時, góa ka-tī mā m̄知台語是beh讀siáⁿ, 後--來去讀了後, góa chiah知iáⁿ有羅馬字, 語言學, 文學史......等等學科. Góa接觸羅馬字了後, 感覺真趣味, góa mā ē想beh kā羅馬字學hō͘好!
Góa參加chit ê活動chìn前, góa一直kioh是西螺tō是豆油西瓜chiah-ê, che是góa自細hàn到大hàn對西螺ê印象. 透過A-chì ê介紹, góa參加TGB ê台語生活營, góa頭 1 pái hiah用心去看西螺! Góa無ùi頭到尾lóng參與, 感覺真pháiⁿ-sè. 頭 1工góa聽西螺ê故事了後, góa chiah知ka-tī khah早jōa無用心去看西螺! 透過廖--先-生ê引chhōa, gún去西螺ê延平路, góa khah早mā lóng ē去hia, ah m̄-koh góa soah lóng無去注意沿路ê建築物, 經過廖--先-生ê說明chiah發現 i ê súi! 廖--先-生mā chhōa gún去參觀豆油工場, 看烏豆經過hoat-kak (發酵), pha̍k日, koh有加工ê過程. Góa真kah意chit ê活動, 希望chit ê活動ē-tàng繼續辦--落-去!
