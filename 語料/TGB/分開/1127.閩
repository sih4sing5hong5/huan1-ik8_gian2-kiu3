味覺ê記tì
最近koh開始ta̍k月日ê身體無爽快, 頭殼疼, 艱苦kah無法度chia̍h mi̍h-kiāⁿ, hām lim水to ē想beh吐, góa soah án-ne來回想tio̍h goán a母hit-kóa有治療效果ê簡單料理. 無chhōe tio̍h se̍k-sāi ê味覺, soah tī圖書館看tio̍h《留味行》chit本冊, 看冊名tō知影內容是beh走chhōe已經離開ê親人ê料理味覺, 是瞿海源ê cha-bó͘-kiáⁿ瞿筱葳得tio̍h雲門流浪者計畫ê贊助, 去考察in a-má食譜ê故事. I順in a-má徐留雲1937年ùi上海, 經過香港kap越南去到雲南, koh入去到重慶hām宜賓ê逃難(走路)路線, 續尾koh ùi南京, 杭州, 上海到台灣, 走chhōe ka-tī kap家族食譜味覺ê旅程. 路途中a-má ê口頭記tì kap作者親身訪問--過ê ta̍k城鎮, 70冬前後ê光景kap人事lóng無kâng--a, kan-taⁿ在地限定ê料理iû-goân tī--leh, bē-su kan-taⁿ味覺有法度thàng過歷史, kā過去ê歲月重現--出-來.
Tńg來到ka-tī ê生活經驗mā是án-ne. 人講思念ē tī夢中出現, m̄-koh a母除去chhím離開ê時bat完整來到góa ê夢--nih, hit pái夢中tī火車頂i koh是m̄-bat--góa-ê, 了後夢中i ê形影總--是霧霧bē明, 知影i來tī夢中soah看bē tio̍h i ê形影. 現實生活mā kāng款是án-ne, 對i ê面容jú來jú bē清, kan-taⁿ chhun斷氣, 插管, 死亡時ê面容是清楚--ê, choaⁿ-á無siáⁿ敢去想hiah-ê畫面, chhun--ê tō是味覺ê記tì, kan-taⁿ有透過走chhōe hit款記tì--nih ê料理香味, chiah感覺ē tio̍h i iáu tī--leh.
A母ê料理手路有夠讚, 好kah 4 ê cha-bó͘-kiáⁿ lóng m̄-bat料理(hāu-seⁿ koh-khah免講), tī灶腳goán kan-taⁿ ē-tàng洗碗. 家--nih chia̍h飯桌頂無冊--nih作者in tau hiah-ê傳承中國數百年ê名菜, lóng是chi̍t-kóa無súi名ê日常手路菜, mā hoān-sè是ka-tī kan-taⁿ知影chia̍h, 根本tō m̄知hiah-ê菜名. A母sui-bóng無飯店tô͘-chí hit款好看頭ê功夫, 料理上ê色mā無tiāⁿ-tio̍h完美, m̄-koh手路菜ê phang kap味tō bē輸--in-a, siōng hō͘ góa無法度pàng bē記ê滋味, lóng是siōng簡單ê菜色, 像破布籽tīm肉kap炊卵. 破布籽tīm肉, tō是用破布籽kap ká肉, 加豆油落去tīm做pìⁿ kui-tè, kiáu飯siōng好chia̍h, tō ná像有ê人厝--nih lóng ē chhoân ê肉燥kāng款. 炊卵koh-khah簡單, tō kan-taⁿ卵加水koh加豆油, 炊好色緻是淺咖啡色, khah cha̍t, 無像日本式ê炊卵hiah滑軟, kap白飯kiáu-kiáu--leh bē-su是『燉飯』, jōa-nī-á好chia̍h--leh, chēng細hàn到大hàn chit ê味m̄-bat變--過. 當然--lah, a母mā有thang phâng chiūⁿ桌ê手路菜, m̄-koh hit-kóa菜ê味lóng siuⁿ過複雜, 複雜kah記bē-tiâu in ê滋味, mā真oh koh去分辨出特別ê氣味.
除去日常ê 3 tǹg料理, 一直無法度pàng bē記ê滋味tō是雞湯kap冬粉湯. 厝內有4 ê cha-bó͘-kiáⁿ, a母tiāⁿ-tiāⁿ tīm雞湯kā goán補, siōng特殊ê滋味tō是i ka-tī kek ê烏棗酒. I離開了後, 妹妹bat想beh煮烏棗酒tīm雞湯, kā有可能khǹg ê所在lóng chhiau--過, mā無chhōe tio̍h hit罐獨門ê烏棗酒, 雞湯ê滋味tō kan-taⁿ sûi人ùi ka-tī ê記tì--nih去走chhōe.
冬粉湯ê滋味總--是tī身體無爽快ê時出現, ta̍k pái hioh-khùn tńg--去已經過chia̍h暗ê時間, iah是無siáⁿ chhùi-táuê時, lóng是冬粉湯來溫暖góa ê胃腸. A母ê冬粉湯tō kan-taⁿ冬粉加卵kap芹菜珠á, 有tang時á chham kóa肉絲, 無用高湯, kan-taⁿ lām鹽kap味素, 清清chiáⁿ-chiáⁿ m̄-koh chiok好chia̍h. I破病ê時半暝有時á ē peh起來ka-tī煮冬粉湯, 想beh煮hō͘ i chia̍h, i soah lóng堅持ka-tī煮, hoān-sè是góa煮kah siuⁿ pháiⁿ chia̍h--a, mā hoān-sè是i想beh維持做老母ê責任kap尊嚴! Chit款堅持一直到i無法度koh落眠床chiah soah. 到taⁿ góa iáu是chiokhò͘ⁿ-hiân i是用siáⁿ款魔法, 免高湯, kan-taⁿ鹽kap味素tō thèng好hō͘簡單ê冬粉湯有好滋味, chiah簡單ê料理soah án-chóaⁿ試to試bē來.
Sui-bóng bē-hiáu煮chia̍h, m̄-koh平常時á真愛看料理節目. Bē-hiáu料理ê人看chit款節目ē注意in ê做法, beh án-chóaⁿ調味; ē-hiáu料理ê人ē注重iù-chat, 親像beh án-chóaⁿ提味, chiūⁿ色, iah是無kāng食材ê結合運用.Ka-tī bat án-ne hông笑講照食譜煮--出-來ê菜bē chia̍h--tit, 調味tio̍h靠經驗, 是無法度計算--ê. 無m̄-tio̍h, tō是調味ê經驗kap手路, ē煮出ta̍k ê家庭特別ê滋味.
Ta̍k ê ma-ma tī灶腳lóng bē-su是1 ê調phang水味ê sai-hū, 透過時間ê累積, 調出ka-tī ê味覺, chiah koh khiām tī kiáⁿ-jî sī細大腦ê味覺神經--nih, 準是kui年thàng天chia̍h外口, mā ē-tit-thangkā hit ê滋味記tiâu-tiâu, koh順味覺ê記tì chhōe tio̍h tńg厝ê路.
