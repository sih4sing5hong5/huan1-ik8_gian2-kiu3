Molly tī綠島
Molly chit-má tī綠島騎kha踏車環島(1/14~1/19). Góa kā i講, lán se̍k-sāi hit ê chia̍h hun-chhoe ê a公（川伯--á）bat hông關tī綠島ê綠洲山莊, hia是關政治犯ê所在, lí mā ē去人權記念碑, ài好好á看he是siáⁿ-mih款ê所在; 環島手冊內底mā有紹介台灣白色恐怖chit段歷史, góa心內teh想, Molly ē-sái ùi文字到實際, 去到綠島了後koh kā川伯--á hām chit段歷史接--起-來.
Che tō是真正ê學習, kám m̄是? 透過chiah-ê人kap tāi-chì ê sio連接深刻來學習, m̄ kan-taⁿ是歷史課本內底ê 1章1節, iah是考試紙頂ê 1 ê題目, 1 ê標準答案, án-ne來hō͘ gín-á刺激, 激發in ê學習動機, thang koh進1步主動學習, che chiah是有效ê學習.
國中頂學期結束, Molly除去3 pái月考ê成績, i少年ê性命--nih已經ke-thiⁿ去合歡山kap綠島探索課程ê團體學習經驗, che m̄是pa-pa kap ma-ma ē-sái hō͘--i ê學習經驗, tī chiah-ê課程--nih i tio̍h學習團體合作kap小組行動. Tī厝--nih i是ko͘-kiáⁿ, che對i是真好ê學習機會kap互相幫助, 分享合作ê過程. Góa正經感受tio̍h i心理kap體能受tio̍h ê挑戰, chi̍t-kóa經驗ē tòa i 1世人, kap che sio比較, 考試分數是jōa-nī-á無重要, 根本tō bē法tō͘ sio比phēng--leh!
春天去liâu溪á是Molly siōng期待ê課程, gín-á tī chhoah-lâu ê溪水--nih piàⁿ-sì ǹg前行, 全台灣mā kan-taⁿ chit間國中ē hō͘ gín-á chit款課程, hō͘ gín-á學習kap自然環境互動. 差不多所有學校ê戶外教學lóng是去遊樂區iah風景區, chhìn-chhái應付--chi̍t-ē tō chún算, koh-khah免講beh有siáⁿ款挑戰iah是冒險.
Góa真o-ló chit ê主任, tī chit款教育環境--nih, iû-gôan ē-tàng堅持chiah-ê課程, 面對質疑, 打壓kap排斥, i iáu是優先teh考慮gín-á ê學習, 無怨嘆環境, 顛倒做hō͘ ta̍k-ê看, i選擇1條kap人無kāng款ê路.
