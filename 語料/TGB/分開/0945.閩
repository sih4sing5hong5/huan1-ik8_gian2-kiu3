歷史ài開始清算!──224反核遊行聲明
核四爭議, tī台灣社會kún-ká到taⁿ, 人民群眾ê情緒不時tè leh起起落落, 政客蹧躂人民, 社運頭人軟chiáⁿ無力, 10年反核運動ká--出-來ê社會熱情, mā ùi期待變做失望, 甚至有人用自焚來表達心肝底ê不滿.
核四beh起ah m̄起, m̄是學術kap法律問題, mā m̄是單純ê政策問題, koh khah m̄是政治妥協e棋jí-á; 「反核」關係著台灣ê生存安全, 「反核」是進步ê人民力量kap惡質體制ê鬥爭!
國民黨, 親民黨kap新黨這3個China匪黨lia̍h準台灣人lóng是khong-á, in嘴--nih hoah講ǹg望會tàng量早實現「非核家園」ê理想, soah koh用程序做借口, ngī beh kā核四起--起-來.
民進黨ê陳水扁kap張俊雄假sian假tah, tú開始ná像真堅持「反核」ê立場, 尾手soah妥協落軟, 倒翻頭來壓制反核ê社會力, 連『建而不用』這種siáu話都講會出嘴, m̄-tāⁿ違背in ê黨綱, mā違背運動, 違背人民對in ê寄託.
今á日遊行, 民進黨主席謝長廷特別指定祕書長吳乃仁kap 5個中常委來參與, 拆明--ê kā人民當作是gōng-giàn頭! In kám m̄是ài先用黨紀處理違反黨綱ê黨員──陳水扁kap張俊雄? 若無, 有siáⁿ-mih立場來行街頭hoah「反核」? Kám講, in繼續beh sńg斷人民反核ê情緒, 年底mā koh beh用「反核」來騙選票?
民進黨the̍h著中華民國體制ê行政權了後, 「三通」「兩岸統合」「漢語拼音」......立場一直徙, chit-má連「反核」都beh放棄--a, 台灣人反體制運動keng--出-來ê政治力, 已經beh放棄群眾kap運動--a.
Lán ài kā目chiu thí金, 看hō͘清楚：是toh 1-kóa政客teh sái弄群眾ê熱情? 是toh 1-kóa社運頭人用運動資源teh換個人ê利益?
歷史ài開始清算, 出賣運動ê投機者ài付出代價!
Lán ài檢討歷史ê經驗, 重頭來結合社會ê進步力, 繼續堅定kap惡質體制鬥爭, 繼續追求平等正義ê社會, hō͘這個理想tī lán生thòaⁿ ê土地頂頭實現!
