A祖‧A公(1)@鄭玉鳳
A公ê身世
A祖ê名叫做「天賜」, a公ê名叫做「自來」, 社內ê人叫 i「火爐」. A祖tī góan a-pà 1歲ê時就過身--lo͘h, a公講a祖愛lim酒, 社內有出名, 隔piah平埔社群「choh-chhân」(大拜拜), a祖lóng坐大位.
日本人beh來佔台灣ê時, a祖bat tī鹽寮對抗日本人, m̄-koh a公ta̍k-pái lóng kā che當做笑khoe teh講:「Lín a祖giâ "扁擔" beh kap日本人拚命, 都無2-ē-á, 就走kah親像leh飛--leh......」A公piān若講著chit段就會笑kah chiâⁿ大聲.
A祖50外歲過身, a公無錢, sì-kòe借錢來辦喪事. A公teh做長工, 後--來地主借 i棺材錢, a-pà hit-chūn 1歲, éng過a公是孤kiáⁿ, i感覺a-pà ê出世, 會tàng kā a祖送上山頭, 是真安慰ê tāi-chì. A公78歲過身ê時, góan大hàn弟弟ê大hàn kiáⁿ mā tú好tō͘-chè, 我想, a公kap a-pà應該會真安慰.
A祖有3個bó͘, 大bó͘過門無jōa久就phòa病過身--去, 第2 ê bó͘有生cha-bó͘-kiáⁿ, m̄-koh無生後生, 第3--ê無過門, 就是góan cha-bó͘祖, i是社內守寡--ê, a祖無後生, 就特別安排kap chit-ê守寡--ê生góan a公出--來, a公細hàn就知iáⁿ ka-tī ê老母是siáng, 對 i真有孝, 雙方親chiâⁿ平常時mā lóng有teh行踏, a-pà講cha-bó͘祖後--來chhiⁿ-mî, lóng是 i去牽cha-bó͘祖來厝--nih坐.
A公真sàn-chhiah, 娶無bó͘, 30出頭chiah娶tio̍h隔piah庄1 ê守寡--ê, 入門ê時, 身軀邊koh tòe 1 ê 10歲ê cha-po͘ gín-á. A-má嫁hō͘ a公了後, 11年內生3 ê後生3 ê cha-bó͘-kiáⁿ, 了後, 就tài he-ku過身, a公bat kā我講, a-má過身前1暝, 身體真虛, khùi喘bē離, i想beh āiⁿ a-má去hō͘醫生看, m̄-koh身軀無錢, 食飯都有問題--a, nah有錢thang chhōe先生? 冬尾時天hit工半暝, góan a-má就離開世間, 留7 ê gín-á, iáu-bōe 40歲.
Ta̍k年「五日節」, a公lóng會講著過身ê a-má, ta̍k-pái góan a母teh縛粽, a公就會行--過-去:「A成ê老母真gâu縛粽, 縛kah真súi款......」講了, tiām-tiām行--開. A成, 是góan pâ-á ê名.
A公有koh娶, chit-ê a-má是góan鎮--nih米店ê頭家娘, m̄知án-chóaⁿ hông離--去, 嫁hō͘ a公ê時就大腹tó͘--a. A-má生作真súi, 皮膚chiâⁿ白, 體格koh好. I過門了後lóng總生4 ê gín-á, 有3 ê是cha-po͘--ê. Súi a-má是a-pà ê後母, a-pà ê兄弟姐妹lóng受tio̍h無公平ê待遇, 像góan a姑就hông送去做養女.
A公講, 有1 pái i偷偷去看3姑, 看i去別人tau會慣勢--bōe, soah tī門kha口就hō͘對方chhiàng聲:「Mài來看gín-á--lah, 無, 會吵beh tńg去厝......」A公chiâⁿ siūⁿ-khì, 就kā 3姑chhōa--tńg, 路--nih, a公騎kha踏車, 3姑hit-chūn chiah 4歲, 坐tī kha踏車頭前, i hiông-hiông問a公:「厝--nih kám koh有米?」A公講 i hit當chūn心情真艱苦, 目屎kiōng beh滴--落-來.
A扁伯--á
A公結2 pái婚, góan a-pà ê兄弟姊妹真複雜, a-pà有1 ê kāng母koh-pē ê a兄, mā有3 ê kāng-pē koh母ê小弟, koh有2 ê無kāng pē母ê小弟kap小妹, góan 2 ê a-má嫁hō͘ a公chìn前lóng有嫁過ang, 親a-má死ang, súi a-má離緣, in ê gín-á kap a-pà kāng款用兄弟姊妹互相稱呼. A-pà是a公親生ê大kiáⁿ, a-má過身ê時a-pà chiah 7歲, m̄-koh tòe a-má來ê後生已經20歲, 我叫 i「A扁伯--á」.
A扁伯--á是a公1世人都真無法tō͘諒解ê人, a公講 i chhiâⁿ養A扁伯--á 10年, 雖bóng m̄是親生--ê, m̄-koh a̍h無hō͘ iau--tio̍h冷--tio̍h, siáng知, 老母死了後, i就自立門戶, 完全無tài念pē-á-kiáⁿ 10年ê情. A公講, hit-chūn厝--nih無cha-bó͘人, 1家伙á亂chhau-chhau, A扁伯--á隨離開厝, a公真bē-tàng諒解. 尾--á a公chiah知iáⁿ, 是A扁伯--á ê a舅叫 i tio̍h-ài自立門戶, kap a公脫離關係.
A扁伯--á離開了後, 命運猶原chiâⁿ坎坷, 離開a公ê厝, A扁伯--á phah拚趁錢, 買地起厝, 建立ka-tī ê家庭.
真不幸, A扁伯--á第1 pái ê婚姻全是悲劇kap痛苦, i ê牽手身體無好, tiāⁿ-tiāⁿ phòa病, 生ê gín-á mā lóng iáu-bōe大hàn就拍損--去, 尾--á連A扁ḿ--á mā過身--去, A扁伯--á soah家破人亡. 離開傷心ê故鄉, A扁伯--á bat去後山花蓮ó͘大理石趁錢, 後--來koh娶bó͘, 生3 ê後生, 尾--á搬tńg來góan隔piah庄塭底, 生根thòaⁿ葉.
平凡tiām靜過20年ê生活, 大hàn後生A水--á結婚生kiáⁿ, 50歲就做a公, A扁伯--á chiok歡喜, chiok滿足--ê, kui世人坎坎坷坷, 起起落落, 總算過--去-lo͘h, i免拖老命--a. M̄-koh, a公講, A扁伯--á pháiⁿ命格, beh享受ê時, soah tio̍h肝癌尾期.
Góan二姐hō͘ A扁伯--á kōaⁿ水米(khè-cha-bó͘-kiáⁿ), A扁伯--á tòa院ê時, 我bat kap二姐做夥去kā看, A扁伯--á一直講 i m̄甘願, 艱苦1世人, 到尾soah 1場空, 來chit-ê世間是來受拖磨加艱苦--ê, i講kah真激動, koh大聲háu--出-來. 我kap二姐khiā tī邊--á tiām-tiām流目屎, m̄知beh án-chóaⁿ kā安慰. 幾月日了後, A扁伯--á就得tio̍h解脫, 離開世間.
