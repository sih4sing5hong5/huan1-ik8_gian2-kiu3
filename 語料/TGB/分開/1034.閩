一致ê必要
有人講做兵是cha-po͘人ê人生關卡, 做兵前後ê想法kap價值觀ē有大變化, 對góa來講, 生gín-á tō是對ka-tī信仰ê價值ê考驗.
少年時, tio̍h kap m̄-tio̍h ê界線切kah chiâⁿ明, kah意iah討厭pun kah chiok清楚, 對理想, 真理, 正義ê感受相對直接, 對ka-tī接受, 後--來信仰ê價值觀m̄-bat懷疑. 總--是, 講kah chiâⁿ絕對koh堅持. 總--是, 用「講--ê kap做--ê kám有一致」teh檢驗別人.
Sianpai教講: beh革命, tio̍h先自我革命. 有gín-á了後, chiah深刻tì覺tio̍h自我革命ê oh kap必要. Gín-á ê世界tō ná 1張白紙, 單純, 直接, tī io gín-á ê過程, hō͘ góa「現出原形」, 看tio̍h烏暗ê ka-tī.
Beh堅持「做人, m̄願做豬」ê信念, ka-tī tio̍h-ài kā gín-á當做「人」對待, m̄是koh copy國民黨hit套高壓ê白癡化教育. Teh主張弱勢者ê正義, ka-tī tio̍h-ài有同理心對待身軀邊ê人, m̄是目chiu kheh-kheh當做無tāi-chì發生. Beh追求被壓迫者ê tháu-pàng, ka-tī tio̍h-ài對人有基本ê尊重, m̄是以自我做中心. Jú是生活面--ê, jú細項ê tāi-chì, jú是考驗信念ê堅定, 標準ê一致.
Beh hō͘ gín-á chia̍h天然食物, mài chia̍h加工食品, ka-tī tio̍h-ài有一致ê飲食習慣. Bòai hō͘ gín-á kòan-sì物質享受, ka-tī tio̍h-ài有一致ê慾望控制. 無kah意gín-á烏白hoe, ka-tī tio̍h-ài先ē-hiáu處理情緒. Ǹg望ta̍k-ê講母語, ka-tī tio̍h-ài先kap gín-á講台語. Bòai hō͘人像cheng-seⁿ án-ne對待, ka-tī tio̍h-ài有做人ê khut勢.
用一致ê標準要求ka-tī, 反省ka-tī, 自我革命chiah踏ē出步, 社會實踐chiah ē cha̍t腹.
