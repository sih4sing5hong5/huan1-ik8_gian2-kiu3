同時有公務員kap勞工身分ê 4萬ê國營事業員工, 想beh ùi公保轉做勞保, án-ne來ē造chiâⁿ勞保年金ē出現1,300外億ê資金負擔, 影響--tio̍h-ê是910萬勞工ê退休生活. Chit ê不公不義ê法案tī立法院審查ê時, 國, 民2黨ê立委lóng無出聲反對, tiām-tiām順國營事業工會人員ê意.
台灣社會ê既得利益者享受ê資源是siōng chē--ê, 像國營事業既得利益ê勞工, in m̄-nā薪水kôan, 福利好, māē-hiáu chhōe管道kap方法為ka-tī爭取權益, 像ta̍k冬lóng有年終獎金抗爭, che soah hō͘台灣工運界有錯覺, kioh-sī國營事業工會是台灣工運最後ê ǹg望, 事實上國營事業kiàn-pái chiūⁿ街頭, 差不多lóng是為tio̍h ka-tī ê利益, 若無tō是相關單位想beh修(制定)惡法, 致使in ê權益受tio̍h損害. Lán來kā想看māi, 國營事業勞工爭取年終獎金, 一般產業界勞工kám ē án-ne來得tio̍h任何權益?
Kiàn-pái國營事業勞工chiūⁿ街頭抗爭惡法了後, hit條惡法真緊tōē收--tńg-去, thèng-hāu過1段時間了後, hit條惡法soah tō無聲無說來通過, chit段tiām-chih-chih ê日子, mā tú-tú是相關單位kap國營事業工會頭人ê協調期, 最後收尾總--是國營事業工會發佈消息表示遺憾, 順續強調ē繼續抗爭了後, tāi-chì tō算soah場. 政府官員kap民意代表若據在國營事業工會iau飽吵, 無tī chit ê時chūn替弱勢勞工出聲, tō是無teh顧慮基層ê權益, chit款ê國家領導者kap民意代表, lán ài kā phùi chhùi-nōa, ài kā譴責.
中國國民黨長期來壓迫勞工是眾人知ê事實, 民進黨長期來ê核心價值是照顧基層勞工, 為弱勢發聲, chit-pái ê法案雖然in勉強kā擋--落-來, m̄-koh自頭到尾lóng無hō͘ siōng需要勞保退休金ê弱勢勞工發聲iah質詢ê機會, koh-khah免講結合其他社會力量替勞工發聲.
了解民進黨內部運作ê人tō講, che mā是選票考慮, 若無, tō是kap相關單位主事者ê妥協, 馬英九執政2冬, 失業率siōng kôan chhèng到beh 6%, ECFA koh已經簽--落, chiâⁿ chē傳統產業勞工lóng so kha liàm手, 煩惱未來ē無頭路. Chit-chūn, koh hō͘平均月給8萬ê國營事業員工來pun平均月給2萬2 ê一般勞工退休金, 在野ê民進黨委員soah lóng kek-tiām-tiām, 實在hō͘人真bē-tàng理解!
自稱核心價值是照顧基層勞工, 為弱勢發聲ê民進黨, 反ECFA ê議題是hē bē-chió khùi力, m̄-koh面對台灣內部ê『自肥法案』soah無siáⁿ做為! Kám講為基層, 為弱勢發聲ê核心價值lóng是假--ê? 有理想ê政黨無應該因為法案ê大細iah是目前ê利益來改變, 民進黨ê委員ài顧慮社會, 無! 應該講社會siōng弱勢ê勞工對lín ê評價.
