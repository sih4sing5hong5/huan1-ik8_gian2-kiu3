Góa ê信心走去toeh?@Gi-cheng
Chit 2工一直teh giau疑:「Góa ê信心走去toeh?」
Kiám-chhái是壓力, 做社長ê壓力. Góa m̄是驚做tāi-chì, 因為góa有心, 為社團mā為ka-tī, góa是歡喜甘願--ê. M̄-koh hō͘ góa chheh心--ê, 是ta̍k-ê lóng無kā心hē tī chia. Góa無beh怪罪siáⁿ-mih人, 因為góa若m̄是社長, 免擔chit-ê責任, góa hōan-sè mā是會án-ne.
想tio̍h ài ka-tī做社團大部份ê tāi-chì, góa就lán--落-去-a, 借場地, 交企劃書, 228活動, 申請補助, 活動成果報告, 聯絡社員......, 差不多lóng góa 1 ê人ài擔, 真thiám.
最近, koh聽tio̍h副社長Chhiu-sûn後學期beh退出, Ngá-kî有心境ê矛盾, mā想beh mài koh參與, góa m̄知beh講siáⁿ. 心內有kóa感傷, m̄-koh che是個人ê選擇. Góa bat kap Ui-chì講--過:「社團親像teh戀愛.」M̄-thang hō͘對方感覺有壓力, ài是人歡喜甘願, che愛情chiah會久長. Góa盡量mài hō͘人壓力, m̄-koh人kám有心?
若有, 我想ta̍k-ê lóng會真快樂, 社團會tàng像Family. 若無心, 有人會做kah chiok thiám, 有人猶原過ka-tī本底自在ê生活, 想beh來就來, 無愛來就kui-khì講:「Pháiⁿ-sè, góa有tāi-chì, bē-tàng去--a!」辦活動ê人kan-taⁿ會tàng應講:「O͘h! Góa知--a.」心內soah chiok冷--ê. 若án-ne, ta̍k-ê beh án-chóaⁿ會tàng chiâⁿ做好朋友? Koh khah免講kā社團變做Family--a!
Tāi-chì講到chia, góa猶原無想tio̍h解決ê方法, chiah會心cho-cho, chiah會信心離家出走.
社長做到chit-chūn, 若bòai悲情, tio̍h-ài ùi ka-tī ê思想kap行動做起.
Ta̍k-ê聽tio̍h台灣éng-chūn ê歷史, lóng感覺chiok可憐iah是真悲情, góa taⁿ-á聽--tio̍h mā是án-ne. M̄-koh經過sianpai引chhōa kap ka-tī思考了後, 知iáⁿ ài ùi ka-tī ê改變開始----改變態度, 落實tī行動實踐, án-ne, 就是好ê開始.
Góa éng-chūn siáⁿ-mih lóng m̄-bat, 生活過kah真「快樂」, kui工kan-taⁿ知讀冊kap sńg, 無其他煩惱, 真正是1隻「快樂ê豬」, 1隻siáⁿ-mih lóng m̄知ê豬.
開始改變是góa參加政大台文社了後, 接觸台灣過去ê歷史, 像日本時代kap國民黨時代ê台灣, 228事件, 白色恐怖......, hō͘ góa有重新思考ê空間. 後--來góa ùi Ngá-kî手頭kā台文社社長ê職務接--落-來, tī góa台文iáu寫無好, 思考iáu無夠清楚ê時接社長, 對góa是chiâⁿ大ê挑戰.
Tī邊--á看ê人lóng感覺góa真有勇氣mā真熱情, 因為chit-má真chió有人會想beh關心lán台灣ê社會, 政治iah是歷史, 雖bóng真chē人kā góa鼓勵, m̄-koh góa心內總--是感覺tām-po̍h-á「淒涼」.
Chit種怨嘆ê心情會影響góa ê情緒kap做tāi-chì ê動力, m̄-koh góa無想beh án-ne怨嘆--落-去, tú-tio̍h問題ê時, góa就想講ài「Back To the Start」, 去chhöe ka-tī ê初發心kap動力ê源頭, ùi ka-tī做起, kap éng-chūn ê ka-tī做比較, 看ka-tī kám有khah進步, kám有khah成長!
若有, góa是有進步, 是快樂--ê; 若無, góa chiah ài感覺可憐.
