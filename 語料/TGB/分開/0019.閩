Kám講IAEA認為除污無應該téng-chin?
IAEA(國際原子能機構)講: 日本對除污無應該siuⁿ過téng-chin. (2011.10)
東日本大地震滿1週年, 福島核電廠內部受tio̍h損害ê狀況iáu無法度完全掌握, té核污染水ê桶á ùi細桶換做大桶, chiah koh換做超級大ê桶á, 全khǹg tī核電廠sì-kho͘-liàn-tńg. Sui-bóng 2247萬噸ê廢棄物ê處理費用中央ē負責, m̄-koh hoah聲beh tàu-saⁿ-kāng處理ê縣市iáu無夠chē. 日本taⁿ tng teh剷除超過輻射值ê土地表面ê thô͘, chit-kóa thô͘ hông té入去超級大ê塑膠袋á--nih, 烏色ê塑膠袋á jú thia̍p jú kôan, 根本無縣市表示願意接受暫khǹg. Koh-khah免講針對污染度khah kē ê khiā-ke內部, 政府根本iáu無châi-tiāu提出除污ê方法.
Tī全日本對核污染iáu無châi-tiāu處理ê時chūn, 全世界siōng gâu ê核能專家聚集ê IAEA 竟然講日本「siuⁿ過téng-chin」!
Siáⁿ-mih是正義? Siáⁿ-mih是國際正義? 所謂「超然」ê國際組織, 到底「超然」到siáⁿ-mih程度? 講到tè日本人iáu是幸福--ê, 政府iáu m̄敢siuⁿ過o͘-ló͘-bo̍k-chê. 多數hō͘政府甚至hō͘國際壓迫ê民眾, beh期待siâng? 除了ka-tī之外, koh有siáng--leh!
