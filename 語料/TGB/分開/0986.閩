半年圓 / Tōa-thâu-liân
離開故鄉hiah chē年 / Ui-chì
Hō͘--lí / Bûn-pe̍h
Pōng空kap防空壕 / Lîm Hō͘-chō͘
炊魚á
「魚肉好食--無?」這句話應該有chin chē人聽--過, 是1個teh講鬼á古ê電視節目講kah chin恐怖ê故事: 有幾個人tī溪á邊烘魚á食, hit尾死--去ê魚á開嘴問:「少年--ê, 魚肉好食--無?」
這個故事害chin chē人無siáⁿ敢koh食魚á, góa聽了mā有1-chām-á m̄敢食魚肉, 驚魚á kā góa講:「Góa都死--a, lí koh beh食góa ê肉!」尾--á, 擋bē-tiâu 魚á giàn, soah去tú-tio̍h衰siâu-tāi.
魚á無唱歌hō͘ góa聽, mā無跳Disco hō͘ góa看, 魚á mā無問題, án-ne, 是發生siáⁿ-mih tāi-chì--leh? Góa ta̍uh-ta̍uh-á講hō͘ lí聽.
Kā鱗(lân) khau清氣, soh鹽, khǹg tī鼎--nih隔高, 切薑絲khǹg--落-去, thîn 2碗公滾水mài im過魚á, 火開落滾, 等水滾, 火kìm細pha hō͘慢慢á炊, 等5分鐘起鼎, 用súi-súi ê盤á té, 頂頭sàm chìn前切好ê蔥á, 上好食ê炊魚á, 肉幼湯甜, chiok好食--ê!
Góa kā炊魚á捧去『陽台』ê桌á頂, 想講tiàm外口食chin有氣質, ngeh入去嘴--nih, 白白ê魚肉絲tī嘴內底散--開, 甘甜ê魚á味ùi嚨喉thàng到鼻孔, jōa-nī-á爽--leh!
食kah tng歡喜, 1個beh 2米ê烏影ùi樓頂lak--落-來, tī目chiu網停無1秒, m̄-koh soah比1年khah tn̂g, hit個烏影哀kah chiok大聲--ê, hit聲直直鑽入去góa ê耳孔底, koh過無半秒, 1-sian chiok重ê mi̍h-kiāⁿ tǹg tī紅文塗頂.
