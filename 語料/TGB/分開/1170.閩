Ùi黨內選舉看民進黨
5--月是民進黨進行2年1 pái ê黨內黨職選舉, 今年因為年底ê七合一大選, koh本屆黨職(中央) ē-tàng決定2016年總統kap立委ê提名方式, 競爭khah激烈. 今年年頭有chi̍t-kóa所在ê黨員人數hiông-hiông大量增加, tō ná選舉ê幽靈人口kāng款, hiông-hiông出現, 投票了tō koh無--去, 一直到後pái ê投票若有需要, chiah koh la̍p 1 pái 2冬ê黨費, che tō是民進黨hō͘人keng-thé ê人頭黨員問題.
民進黨beh解決人頭黨員, 是先解散派系, 初選採取民調, ta̍k冬ê黨費繳納通知單統一寄去戶籍住所, 黨員tio̍h ka-tī去la̍p-chîⁿ, kioh是án-ne ē-sái解決人頭大戶統一la̍p-chîⁿ ê問題. 結果頂頭有政策, 下底有對策, 黨員大戶若kap地方黨部主委kāng派系, 關係好, iáu是thang直接到黨部統一la̍p-chîⁿ (tī黨部tō ē-tit-thang直接印通知單la̍p-chîⁿ), 問題iû-goân無解決.
人頭黨員其實m̄是造chiâⁿ民進黨cháu-chengê原因, koh-khah害--ê是, 為tio̍h解決人頭黨員所進行ê各種方案chiah是真正cháu-chengê主因. 1 ê基層代表有100-200 ê thiāu-á-kha是chiok sù-siông--ê, m̄-koh解決人頭黨員ê改革方案soah kā基層代表培養基層黨務人員ê必要性消除掉, 親像取消黨員初選ê權益, 改用全民調, 造成基層欠人經營, 只要甘khai-chîⁿ, 透過媒體造勢tō有夠, 無代表願意tī基層栽培新人, 橫直若有chîⁿ ē-hiáu造勢, siōng重要--ê是tòe有tio̍h人, beh tī黨內sa tio̍h參政權tō ná像桌頂ni柑hiah-nī簡單. 過去國民黨beh參選黨職, tio̍h-ài有資產kap借貸證明, chiah有參選資格, 除了有chîⁿ買票, koh ài ē-tàng控制.
Chiah ē現此時民進黨基層lóng是chi̍t-kóa無頭殼, kan-taⁿ ē-hiáu liam-hiuⁿ ê代表, ē-sái講是1代不如1代. 黨內ê人頭hoàn-á kan-taⁿ chhun黨內ê黨職選舉有利頭, 造chiâⁿ黨職ê選舉tō kap國民黨選舉買票kāng款lah-sap, mā hō͘ 民進黨pìⁿ做是有chîⁿ無理想, 投機炒短線ê人出頭ê現象, 理想性jú來jú消風--去.
有chi̍t-kóa號稱入黨chē年ê老黨員, 本底應該是支持民主進步ê觀念, soah pìⁿ做人頭hoàn-á, 為tio̍h利益支持hit-kóa號稱無黨籍, 從政過程ta̍k ê重要決定lóng選擇khiā tī人民ê對立面, 也tō是óa過有資源有黨產ê國民黨, hō͘ chit款人來領導/敗壞kap i個人無chi̍t-sut-á關係ê民進黨.
號稱民主進步ê黨員竟然300 kho͘ tō ē-tàng hông買收, 無的確是in了解民進黨kap國民黨根本tō kāng款, 唯一無kâng--ê是民進黨無黨產做靠山, sui-bóng有台獨chit ê騙選票ê工具, 針對無kāng對象來使用, m̄-koh chit-má chit ê資產早tō hông當做是拖磨ta̍uh-ta̍uh-á破產--a, 結果發現iáu是tio̍h óa過中國chiah有生存ê利頭kap空間, mā早tō hō͘人民看破腳手. Káⁿ若無châi-tiāu tī國民黨hia pun tio̍h肉iù-á, tō tī民進黨內bóng chhńg, 無魚蝦mā好.
翻頭來看黨員個人ê問題, 是án-chóaⁿ當lí願意支持1 ê團體ê時, soah m̄願la̍p 1冬300 kho͘ ê年費? Ah若無想beh la̍p-chîⁿ, 是án-chóaⁿ beh入黨(入黨ài交身分證影本, 相片4張)? (1)因為pháiⁿ-sè拒絕親chiâⁿ朋友; (2)因為有tāi-chì beh chhōe代表tàu-saⁿ-kāng khah方便(m̄-koh國民黨ê黨證phēng民進黨koh-khah好用neh); (3)因為無所謂, 有ā好, 無ā好, 有人beh替góa la̍p-chîⁿ tō入黨, hoān-sè koh thang khêng tio̍h chi̍t-kóa好--處, 有beh投票--無無重要; (4)以上lóng是.
Ùi chia thang知影, 台灣人表面上對政治chiok jia̍t--ê, m̄-koh事實上hán leh有立場, mā無願意有任何付出, 甚至是犧牲tām-po̍h-á生活趣味to無不可能, kan-taⁿ ē tòe媒體政客teh khí-tâng, hoah爽--ê! 無判斷能力, kan-taⁿ支持靠媒體phô͘-tháⁿ ê人, 對人無對事, 無問是非, m̄管chit ê人ê過去, 好bái, 甚至beh thīn iah boài thīn民進黨mā無所謂, 有人氣tō好.
Tī「ián-tó國民黨」chit ê前提, chiâⁿ chē人認為ài聯合次要敵人打擊主要敵人, 不得不支持在野siōng大黨, 目屎kâm--leh mā tio̍h投票支持, tō是beh先ián-tó國民黨. 問題是, 民進黨根本無希望國民黨tó, 國民黨若tó in tō無人擋tī頭前做肉砧, 若欠1 ê對照組, in tō m̄是khah bē爛ê蘋果--a, mā失去tī立法院是少數chit ê推辭ê藉口, 無形中民進黨已經chiâⁿ做ián-tó國民黨ê大石頭--a.
Chit-pái ê反服貿運動, 總算開始批判民進黨, 逼kah蘇貞昌, 謝長廷m̄敢mā無理由繼續選黨主席, kiám-chhái in iáu知道心虛, 是講m̄知影是án-chóaⁿ蔡英文iáu有hit ê面敢選, koh敢siàu想2016年ê總統大位?
蔡英文是國民黨培養--出-來ê菁英, 純粹國民黨式ê思維作風, kap民進黨m̄-bat有kau-chhap, 用國民黨ê方式teh chhōa領民進黨, i ê改革kap馬英九kāng款, tō是kā黨變kah ha̍h ka-tī ê khùi口. 2008年反ECFA ê圍城行動, 因為蔡主席ê chhōa領, 本底講好beh kap韓國kāng款無達到目的boài退, 結果hit工e-po͘ 5點tō講活動結束, 有民眾ka-tī走去圓山á, kap警察發生暴力衝突, i sûi tō切割, 因為bē-tàng容忍ka-tī hông講是「暴力小英」, 開始道德苦勸民眾和平理性. 2012年參選總統soah利用黨主席ê位, 優先kā ka-tī競選ê核心幹部排入去不分區立委絕對安全ê名單--nih, 完全無chhap過去不分區tio̍h-ài有弱勢, 勞工, 婦女chit-kóa保障名額ê傳統.
Chit款人soah ē-sái koh 1 pái chiâⁿ做民進黨ê救世主, kám講台灣人hō͘ 國民黨洗腦洗過頭--a, kan-taⁿ ē-tàng接受國民黨iah是kap國民黨khah óa ê人?
