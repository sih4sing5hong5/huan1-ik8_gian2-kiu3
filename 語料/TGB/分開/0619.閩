改國號m̄是重點
Gōng呆! 重點是......ài消滅中華民國剝削體制, 改國號m̄是重點.
賊á扁3月初1對歐盟議會網路會議連續講3 pái改國號i「做bē到」, 害hiah-ê政治老猴氣phut-phut; m̄-koh, lán ài講hō͘明: 台灣勞動大眾目前siōng重要--ê, 是消滅中華民國剝削體制, 改國號kan-taⁿ是siōng尾1項程序niâ.
Siáⁿ-mih是消滅中華民國剝削體制? Tō是取消特權階級18%存款利息ê補助, 回收眷村改建大樓, 消滅衙門官僚/立委特殊待遇, 瓦解華語霸權沙文主義! Lán ài重新起造公平正義ê社會福利體系, ài kā社會資源公平分配, ài hō͘普羅文化有活力, ài建立優質ê政治體制. Án-ne, 台灣社會chiah有法度khiā-thêng-thêng, 來對抗中國ê威脅!
Chit-lō偉大ê工程, 想beh靠體制內ê外省權貴, 分贓官僚, 買辦, 台奸kap「利益委員」來完成, kám有可能? 寄望賊á扁ê中華民國剝削政府根本是teh siàu想! 無靠反體制ê人民制憲運動, 無可能起造「對外抵抗強權, 對內爭取平等」ê新國家體制.
Ùi 2000年到taⁿ, 台灣人民總算發現不時期待ê夢是teh hām眠; che m̄是kúi句「改國號做bē到」, tō ē-tàng解決--ê. 另爐起灶是1回事, 剝削體制共犯ê siàu, lán iáu真有thang算--leh.
