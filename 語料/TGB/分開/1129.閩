暴力kap非暴力
8月18, 為tio̍h大埔thiah厝事件發起ê「kā國家還hō͘人民」抗議行動, 演講台頂直直強調「今á日tō beh thiah政府」, soah tī大合唱了後宣佈活動結束; 接續kā群眾chhōa去「佔領」內政部辦公室大廳, koh直直強調是「非暴力ê公民運動」.
商品化包裝, 媒體效果kap網路世界ê自我聯想, koh有符合所謂中產階級khùi口ê思考, 對現此時ê社會型態造chiâⁿ ê改變已經chiâⁿ明顯, taⁿ soah hām社會運動mā hō͘ chit款思考牽leh行, 運動ê「反體制」性質, 運動對社會結構ê深度批判, mā ta̍uh-ta̍uh-á hō͘ chit款浮面ê思考khàm--過-a.
Chit kúi冬來, kúi場khah大規模ê社會運動動員, bē-chêng-bē tō煩惱ē造chiâⁿ社會成本, bē-chêng-bē tō teh避免造chiâⁿ社會負面觀感. Kúi-nā冬前反集會遊行惡法ê遊行, 直直強調ài有秩序, m̄-thang影響交通, m̄-thang吵tio̍h人; 今年8月初3『萬人送仲丘』ê白衫軍暗會, 發起者siōng iāng--ê是群眾chiâⁿ守秩序, 活動結束現場無留pùn-sò.
社會運動若是無對統治體制造chiâⁿ壓力, 若是無造chiâⁿ一定ê社會成本, 發動群眾chiūⁿ街頭, koh驚妨害tio̍h別人ê方便, án-ne運動kám是pìⁿ做是teh消磨群眾ê不滿?
「包裝」,「行銷」甚至「品牌」chiah-ê商品消費市場操作ê概念, m̄-tāⁿ ta̍uh-ta̍uh-á影響社會型態轉變ê趨勢, 運動siōng原初, siōng基本ê核心關懷kap思想, 價值, mā ta̍uh-ta̍uh-á hō͘消費式ê商品概念替代kah cháu-cheng--去.
Bē-chió在地議題ê宣傳, 組織kap抗爭, 為tio̍h符合媒體kap都市中產階級ê khùi口, tha̍h siuⁿ chē理念訴求落去「包裝」, chiah-ê sio-tha̍h--起-lih ê訴求, siōng原初在地人ê意願kap感受, soah chhiâng-chāi pìⁿ做siōng無受tio̍h chùn-būn--ê.
符合媒體khùi口ê行動設計, mā是chit-má運動ê趨勢, 行動劇, 記者會, 排字, 網路連署, 網路世界ê KUSO消遣, lóng khah重過對整體結構問題ê深刻反省kap批判, 組織, 宣傳kap對社會文化hām價值層面ê挑戰, mā真hán-tit受tio̍h重視, chiâⁿ chē pái討公道ê群眾動員, 行動--nih安排參與者kúi步1跪, 來設計出真大ê媒體效果, tō是真明確ê例, 行動劇mā是ùi chit款思考來出現--ê.
「轉型正義」,「網路革命2.0」,「茉莉花革命」,「佔領XXX」,「反洗腦」......, 是chit kúi冬bat「時行」--過ê口號, kā外國運動ê過程簡化做hiah-ê口號, sa來做議題ê包裝kap操作, koh kā ùi別人hia sa--來ê口號訴求, áu做ka-tī ê解說, 實際ê行動上, 除去看--來sio-siâng ê口號, 實在是不tat不chhit, m̄-chiâⁿ樣.
Chiah-ê運動koh時行自認ê「歷史上第1 pái」, 歷史上參與者學歷siōng koân, 教授siōng chē, 素質siōng好; 歷史上第1 pái警察chông入校園lia̍h學生; 歷史上第1 pái網路自發性ê理性公民運動典範.
Bē-chêng「轉型」, 講siáⁿ-mih「轉型正義」? 公民社會to iáu-bōe形成, beh nah有siáⁿ公民運動?
反大埔thiah厝運動, 口號jú hoah jú大, ah sio對應ê行動實踐是án-chóaⁿ? 用紅漆潑行政院, hoah做是「血洗」行政院;「thiah政府」強調是「非暴力行動」, 是意象ê表示; 發起團體強調「thiah政府」是beh抵制政府體制, m̄是beh直接kap官方武力對擊, m̄-koh聲明了後ê後1步soah sûi去體制ê法院告官員; koh接續宣佈9月29 beh包圍馬英九. 運動有sio對應ê社會責任, 社會基礎kap群眾事工若無夠, 訴求ê層次, 抗爭ê層次jú hoah jú koân, kám正經有hit款ê準備kap認知?
面對官方ê不義, 人民行使抵抗權iah是無服從權是合理--ê, m̄-koh對抗體制ê訴求jú khiú jú koân, 已經採取「攻擊性」ê抵抗--a, chhùi--nih iû-goân teh強調「非暴力」, án-ne若m̄是對運動pa̍k腳pa̍k手, tō是teh閃避該當承擔ê責任. 抵抗體制ê不義, 對抗有權有勢ê既得利益集團, 抗爭者本底tio̍h-ài有付出相對代價ê自覺!
社會衝突, 無論是個人, 團體, 階級iah是體制性ê衝突kap矛盾, ùi起腳動手, giâ刀giâ chhèng, ta̍uh-ta̍uh-á行ǹg講道理, 規則kap法律ê所謂「文明理性」ê狀態, 表面上「暴力」減chió--a, 是野蠻到文明ê進步, m̄-koh beh維持chit款「溫和理性」ê「文明」狀態, m̄是靠公民ê理性, 自覺kap積極性, 維持chit款文明狀態--ê tú-tú是實實在在ê「暴力」做基礎: 「合法」ê體制暴力, iah是講國家暴力. 任何對統治體制合理性ê質疑, 任何對既得利益階級ê挑戰, tō準是「非暴力」(非武力) ê手段, 對統治階級來講, oan-na是「暴力」!
面對統治體制ê不公不義, 面對既得利益階級ê為非sám做,「非暴力」是抵抗ê手段, m̄-koh台灣ê運動kho͘-á soah kā khiú koân pìⁿ做原則, 甚至是道德性ê要求.「非暴力」若是所謂ê「普世價值」, án-ne lán beh án-chóaⁿ看待East Turkestan ê武裝抗爭kap Tibet抗暴運動ê自焚者, koh beh án-chóaⁿ評價韓國ê光州事件iah是日本Sanrizuka鬥爭?
為tio̍h達到目的, m̄是一切手段lóng是容允--ê; 目的kap手段是互相辯證--ê, 對被壓迫階級ê tháu-pàng有利ê手段, ē-tàng hō͘被剝削階級脫離sok-pa̍k ê手段, 是必要mā是合理--ê!
