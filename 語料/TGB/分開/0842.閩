破siû ê台北城@Teng-soan
Tiāⁿ-tiāⁿ聽tio̍h台語歌手 林強, 唱講siáⁿ-mih好khang--ê lóng tī hia. Hia就是台北.
Tòa tī庄kha ê猴gín-á ê心肝內總--是有1幅圖. 畫--ê是i khiā tī遙遠ê台北車頭, 欣賞chit ê siáⁿ-mih好khang--ê lóng有ê繁華都市.
18歲hit年, chit ê庄kha gín-á peh上野雞á車, 上北beh chhōe i久年藏tī心內ê hit幅圖. Chit ê庄kha gín-á就是góa--lah.
Góa kha踏tī台北車頭, 心底hit幅圖浮現góa ê眼前. Góa手kōaⁿ歡喜ê行李kap充滿希望ê心情, 行入台北都市.
Chit ê bōe-hiáu phô͘-tháⁿ ê庄kha gín-á來台北iáu-bōe 3年--a. 有1日, i行tī西門町, 1 ê身軀破siû ê人問i講:『要不要買口香糖?』 I kan-taⁿ the̍h 10-kho͘ hō͘--i, o̍at頭就beh走. 賣chhiū-lin糖ê人soah lia̍h i金金看, 講:『不拿口香糖的我不要.』
Góa感覺真kiàn-siàu, ná傷tio̍h i ê自尊心. M̄-koh反tò-tńg--來, 看lán身軀邊ê人, 朋友會變冤仇人. 冤仇人soah為利益變朋友, 為tio̍h私利phô͘-phô͘-tháⁿ-tháⁿ. 人實在是真複雜ê動物, 彎彎khiau-khiau.
離開西門町, góa khiā tī台北車頭. 天soah開始落毛毛á雨. 雷公祖--á這個報馬á, 報講kôaⁿ--人已經過, 新ê 1年tiō beh開始.
Chit chiah報馬á hoah醒冬眠ê萬物, 相續khà醒góa對台北ê夢.
Hiông-hiông, góa想起有人唱講:『台北不是我的家!』
