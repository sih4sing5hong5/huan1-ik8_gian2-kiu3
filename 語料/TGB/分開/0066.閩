台灣koaⁿ-bang是珍寶
Tī網路頂看tio̍h『台灣芒草抗鹽又產能, 外國科學家視為綠寶』ê新聞, 內底講tio̍h成功大學生命科學系教授蔣鎮宇研究台灣koaⁿ-bang ê生物多樣性, 確認台灣是全世界koaⁿ-bang ê分布中心, m̄-nā品種chē, koh有抗鹽kap耐寒chit-kóa對抗無kāng環境ê優良遺傳基因, 英國科學家真chia̍p來台灣beh ài種籽, ǹg望chah tńg去種kap推廣! Tī歐洲koaⁿ-bang早tō普遍hông the̍h來kap烏炭chò-hóe燒來發電, koh透過種koaⁿ-bang來吸收『二氧化碳』, 達到減碳ê效果. Tī台灣, koaⁿ-bang soah因為經濟開發ê理由hông chhò了了, gín-á時kui sì-kè ê koaⁿ-bang, taⁿ已經pìⁿ kah chiok稀罕--a, chit-má有--ê是1棟1棟ê商業大樓kap『豪宅』.
原來gín-á時thòaⁿ kah kui sì-kè ê koaⁿ-bang是現代科技社會ê寶物, 事實上koaⁿ-bang本底tō是過去農村日常生活ê寶貝, ē-sái the̍h來做sàu-chhiú, koh ē-tàng kòng gín-á. 細hàn ê時tòa tī龜山鄉公西村ê山頂, 不止á偏僻, kan-taⁿ góan kap a伯2戶, beh去學校tio̍h行beh 1點鐘ê路, 中ng ài經過kúi-nā區茶園kap 2條溪á, 若tú tio̍h落大雨溪水siuⁿ深, koh tio̍h老母chhōa--leh, kap姐妹á iah叔伯兄弟1 ê牽1 ê chiah ē-tit-thang過; ah若溪水有影siuⁿ chhoah流, tō ài se̍h hn̄g路, m̄-nā ài盤山過嶺, koh tio̍h經過1 ê大墓埔, 行過1 ê接1 ê ê墓á, ná行ná sńg chi̍t點á to bē感覺驚. 平常時á ê娛樂tō是tī草埔sńg bih-sio-chhōe, 不時to tī草埔樹林á--nih走來走去, 粗勇ê kha腿tō是án-ne來--ê. Piān-nā到秋天koaⁿ-bang花tòe風iā-iā飛ê時, tō kā a母tàu-saⁿ-kāng割koaⁿ-bang, koaⁿ-bang割--落-來了後kā花籽清清--leh chhun枝骨, a母tō開始做sàu-chhiú, hit款sàu-chhiú koh輕koh好用, 是sàn-chhiah人ê寶物.
Taⁿ hia已經chiâⁿ做環亞科技園區, 1棟大過1棟ê工廠滿滿是, 已經看無koaⁿ-bang--a, 樹á mā kan-taⁿ chhun大路ê『行道樹』niâ. 改變有影不止á大, chhōe無去學校ê路, mā chhōe無舊厝--a, kan-taⁿ chhun gín-á時唯一ê娛樂場所──土地公廟kap hit叢chhêng-á. 細hàn ta̍k年1~2 pái ê火燒山, 有tang時á ē燒kúi-nā工, 若大火燒óa來khiā-ke ê時, 老父tō ē開始kā khiā-ke sì-kho͘-ûi-á ê草á phut-phut--leh做『防火道』, gín-á mā ē趕緊kōaⁿ水對草á潑水, 防止火燒山thòaⁿ到厝chia, thèng-hāu消防隊來了後chi̍t家伙á chiah有thang安心, kiàn-pái消防員lóng講sńg笑講ta̍k年lóng ài來看góan tau ê 4千金.
Hit-chūn kui山phiâⁿ ê koaⁿ-bang ē-sái做sàu-chhiú, 山phiâⁿ邊--á ê韓國草ē-sái做菜mā是藥草, koh有普遍lóng有ê野生破布子oan-na是sù-siông ê便菜, 滿滿是ê草á kap樹林, soah ta̍k項lóng是寶, 滿足góan生活ê需要, 免khai-chîⁿ, 去bán tō有. Taⁿ soah因為工業區一切lóng消失--去-a, góan mā搬離開父母成長ê土地. 工業區除了買lán ê勞動力以外, 生產ê產品ná像kap lán ê生活無siáⁿ關係, 有--ê是組合了後lán chiah koh khai-chîⁿ去買. 政府用發展經濟做理由全力開發chhò掉ê台灣koaⁿ-bang, lán bē-hiáu珍惜, soah是外國科學家ê珍寶.
