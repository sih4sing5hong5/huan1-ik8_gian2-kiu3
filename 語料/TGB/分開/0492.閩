Góa看台灣少年工記錄片
1943年, 日本tī本島沿海ê軍工場製造上千架ê戰鬥機kap運輸機. 日本國內欠kha手, choaⁿ-á ùi殖民地台灣徵召8,400外ê 13歲到18歲ê台灣少年, 去日本Kanagawa Takaza海軍廠做khang-khòe. 日本戰敗了後, 少年工組織「台灣省民自治會」, 向相關單位爭取生活所費kap tńg去台灣ê船á. 走chông ê結果, 少年工總算tī 1946年初tńg來到離開2冬外ê故鄉, 除去有百外人選擇留tī日本, chiok chió數選擇去中國, 64 ê人過身, chhun--ê lóng tńg來到台灣.
《綠的地平線》chit齣teh講少年工故事ê記錄片, 交插Takaza (KuuＣ廠, Kusi廠)時期ê影片, koh有終戰了後, tī少年工宿舍ê壁頂, 代表中國積極統戰ê青天白日旗. 除了有chiok chē寶貴ê鏡頭以外, 無看tio̍h被殖民者對殖民時期ê評論.
相對影片放了ê交流時間有英語翻譯替現場2 ê外國人做翻譯服務, 導演tī交流ê時, 自頭到尾lóng講北京語, hō͘人無法tō͘感受tio̍h導演對ka-tī邀請來tī現場看片ê 10外ê原少年工有基本ê尊重. 無的確是導演ka-tī無法tō͘用台語講, m̄-koh若有chi̍t-sut-á對文化, 對記錄片kap現場原少年工ê尊重, siōng無i ē-sái對無法tō͘用台語溝通表示pháiⁿ-sè, hōan-sè koh ē積極準備北京語ê翻譯. M̄管án-chóaⁿ, 尊chhûn文化是做記錄片siōng基本ê ABC, 台灣參加影展ê記錄片當然ài尊chhûn台灣文化. Kiám-chhái是kāng款ê原因, 另外1齣《炸神明》koh khah欠缺文化上ê關懷.
Chò-hóe去ê朋友問原少年工o͘-jí-sáng: 台灣kám ē koh出現少年工? O͘-jí-sáng應講: in chiah-ê少年工過去m̄-bat有, chit-má有「少年保護法」, 所以後pái mā bē koh有.
雖bóng o͘-jí-sáng 2 pái lóng講tio̍h「台灣人ài有ka-tī ê國家」, góa iáu是想beh請o͘-jí-sáng若有時間, koh去看1齣記錄片《車臣和平鴿》. Hō͘ Russia統治ê Chechen, Russia軍隊m̄-tāⁿ免任何理由tō ē-sái thâi人, 連2~3歲iah是6~7歲ê gín-á ê死體sì-kè to有. 台灣若hō͘中國併吞, 恐驚mā是像Chechen ê運命. 到hit chūn, 兒童保護法恐驚kan-taⁿ是1 ê笑話nā-niā.
