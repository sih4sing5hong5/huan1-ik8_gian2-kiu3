有1件tāi-chì góa無thiau故意kā記, soah一直khǹg tī心內, tang時á tō ē想--tio̍h, 一直到chit kúi年, góa chiah知iáⁿ i代表siáⁿ意義. Tāi-chì是án-ne:
Tī góa讀國校á 6年ê時(應該是頂學期), 有1 pái各科beh phah期末分數, 音樂老師通知ta̍k-ê ài表演1項樂器iah是唱1條歌, 表演了後beh phah打分數, hit ê分數tō是學期分數(因為平常時á音樂課lóng teh上別ê科目). Góa因為tú o̍h ē-hiáu口琴, tō chhōe 1條hit-chūn ta̍k ê人lóng ē唱ê〈國家〉做練習, 練2工了後tō tī音樂課表演--a. M̄-koh tú o̍h ē-hiáu口琴, 曲koh kan-taⁿ練2工niâ, 當然pûn kah五音不全koh li-li-lak-lak, 全班無kúi ê聽有góa teh pûn siáⁿ.
表演了後, 老師問góa頭tú-á是pûn toh 1條曲? Góa應講是〈國家〉. 老師ê面隨變kah嚴肅, 問góa是án-chóaⁿ ē想beh表演chit條曲? Góa choaⁿ-á kā學校自細hàn教--góa ê愛國教育chiâⁿ正經背1遍, 親像hit條歌曲內底ê詞: 『沒有國哪有家, ......一直到中華民國千秋萬世, 直到永遠.』講了tō落台--a. 全班表演soah teh公布成績ê時, góa竟然是全班siōng kôan分! Góa心內想講, iáu-siū--o͘, kám ē是分數phah m̄-tio̍h--去. 其他ê同學mā想無, tō問老師講是án-chóaⁿ góa ê分數是全班siōng kôan--ê, kám是hut m̄-tio̍h--去? 老師tō kā全班說明講: 因為A-gôan hiah-nī-á愛國, 連pûn口琴to ē想tio̍h國家ê苦難, hō͘人感動, 所以the̍h siōng kôan分是應該--ê, mā ǹg望ta̍k ê同學學習A-gôan ê愛國精神, 解說了koh叫全班kā góa phah-pho̍k-á.
Iáu-siū, hit當時góa有iáⁿ gāng--去. Góa m̄-bat hō͘老師o-ló--過, koh khah免講全班kā góa phah-pho̍k-á, he是模範生chiah有ê待遇, mā kan-taⁿ in chiah ē慣勢pho̍k-á聲. Góa ta̍k工去學校若無hō͘老師打, hō͘老師罵, tō thang爽kui工--a. Hiông-hông有模範生ê待遇, hō͘ góa ê面紅chiok久. Góa知iáⁿ ka-tī樂器表演kah真nōa, 無可能the̍h kôan分, m̄-koh hit當時góa soah m̄知ài án-chóaⁿ回應, 因為無人ē去抗議ka-tī ê分數siuⁿ kôan, mā無人ē去抗議pho̍k-á聲, siōng無hit-chūn是án-ne. Tāi-chì tō án-ne過--去-a.
Chit kúi冬góa想起chit件tāi-chì, chiah發現hit-chūn ka-tī kap老師, koh有其他同學ê角色, mā ka-chài ka-tī無lak入去陷阱內底. Che án-chóaⁿ講?
Tī殖民體制, 老師m̄-tāⁿ是ài教學生課本內底ê知識, siōng重要--ê是ài替殖民者進行洗腦, ài替殖民者kā ta̍k ê人自細hàn tō訓練做聽話ê被殖民者, 所以上課ê時全是teh o-ló統治者kap殖民體制ê偉大. 當初時góa ê音樂表現雖bóng真nōa, m̄-koh góa ê表演說明符合in ê洗腦需要, 所以the̍h siōng kôan分, 全班mā ài kā góa phah-pho̍k-á, 因為殖民者ê phah手(老師) chhōe tio̍h活道具(góa), 對其他人進行殖民思想教育.
Góa ka-tī無因為chit件tāi-chì ē-tàng the̍h kôan分, tō利用來tī學習過程中the̍h分數, góa知iáⁿ án-ne siuⁿ假--a. M̄-koh tī lán ê生活--nih, lán chēng細hàn到大hàn, lóng ē tú tio̍h為tio̍h名利去o-ló殖民體制中華民國, iah是無beh名利soah mā teh o-ló殖民體制中華民國ê人, 因為in tī受教育ê過程已經hông奴化--a, siōng大ê兇手tō是老師.
Góa iáu ē記hit ê老師號做『陳辰中』, 板橋後埔國小, 雖bóng無機會koh tú tio̍h i, m̄-koh góa想beh kā tī台灣做老師ê人講, lín tī社會上ē-tàng享受所謂khah kôan ê地位kap待遇, m̄是因為lín phēng人khah gâu, 能力khah強, 是因為lín是殖民者ê思想phha手. Lín培養台奸去擁護殖民體制中華民國, 所以殖民體制oan-nā設計1套剝削被殖民者血汗錢來供養lín ê制度來滿足--lín. tī殖民體制--nih, 學校tō是台奸養成所, ta̍k ê人lóng受過台奸教育, jú成功ê台奸jú beh ǹg頂頭peh. Lín做台奸kám bat kiàn-siàu--過? M̄是beh批lín, kan-taⁿ是beh提醒lín niâ.
一直有所謂ê獨派講, 台灣ê問題kan-taⁿ需要制憲kap正名, 若就góa今á日所舉ê例, 台灣人無自我反省kap面對chìn前, 若beh正名請mài污辱台灣是「台灣共和國」, 先正名做「台奸共和國」khah符合現狀!
