富世遺址tī toh位?
Hit工騎tùi蘇花公路ê時, 經過花蓮富世村, 看tio̍h 1 ê路標寫『富世遺址』. 3冬無來花蓮, m̄知是khah早無注意--tio̍h, iah是chit kúi冬chiah chhāi--ê, 決定oat入去看māi.
富世村, 1 ê夾tī Truku國家公園kap亞洲水泥花蓮廠中ng ê Truku部落, 人khah知--ê是in kap亞泥ê「還我土地」抗爭. Tī台9線邊--á ê小部落, 一般車phiu--leh tō過, chit-má koh ke khui 1 chōa新路『太魯閣大橋』, 免se̍h入去國家公園, koh khah bē hông注意--tio̍h.
Oat入去部落內底, 路細細條á, 無koh看tio̍h標示, m̄知『富世遺址』tī toeh? 問路邊ê Truku少年: 『請問一下, 剛才在外面看到路標......』話iáu-bōe講soah, Truku少年tō chhah話講: 『你說那個古蹟喔, 你去花蓮縣政府問縣長, 去跟你們的縣長和議員要, 我在這裡土生土長從來不知道有什麼古蹟, 叫你們的議員和縣長趕快把古蹟搬走, 外面的人進來這裡, 害得我們連在路上都不能安心地走, 製造我們的困擾.』本底kioh是chit ê Truku少年beh kā góan報, 結果i soah jú講jú siūⁿ-khì, 原底jia̍t-phut-phut ê心chiâⁿ soah hō͘ Truku少年tàn tī tá-má-ka底, m̄-koh i ê話soah tī góa心內開始kún-ká......
經過20冬ê政治鬥爭過程, 台灣人1步1步teh走chhōe台灣主體, beh對抗中國kap國民黨ê統戰kap思想封鎖. 原住民文化, 平埔認同, 史前文化e5研究hām發現, hō͘ lán thèng好了解lán án-chóaⁿ來? Ùi toeh來? Lán ê祖公á án-chóaⁿ生活? Siōng無, hō͘ lán免koh ká tī中國原鄉chit ê唯一來源ê ká-lê-á--nih跳bē出--來.
遺址tō是khah早ê人留--落-來ê生活型態, khiā-ke建築, 生產方式, 生活ke-si......ē-sái講是lán現此時生活ê cháng頭; tī未來, lán現此時ê生活型態mā ē pìⁿ做lán ê kiáⁿ孫á保存ê遺址. 保存遺址, 是beh記錄歷史; 記錄歷史, 是beh hō͘ lán知iáⁿ lán是siáⁿ-mih人; 知iáⁿ過去, 是beh chhōe tio̍h未來án-chóaⁿ行. Án-ne講--來, 保存遺址kám m̄是beh建立lán ka-tī ê主體性. Hit ê Truku少年ē án-ne對góan講, góa想i應該tú過chiâⁿ chē像góan chit種過路客teh問, 部落內底ê路細kāi條á, 本底in ē-tàng chiâⁿ sù-sī tī路--nih行, chit-má 2輪iah 4輪ê車oat入去部落, siōng無, 行--起-來tō ke khah危險. Tùi Truku來講, tāi先是祖先ê土地hō͘政府hām財團騙--去, chit-má ê生活環境koh tio̍h忍受觀光客ê來來去去, 若換做是lán, lán ē án-chóaⁿ?
本底ài保存ê遺址, 若是影響tio̍h現此時ê生活, 造chiâⁿ困擾ê時beh án-chóaⁿ? Che hō͘ góa想tio̍h éng過teh討論原住民文化觀光化ê時, 1 ê原住民朋友表示反對, i講chit-má講tio̍h原住民文化, tō kan-taⁿ是唱歌跳舞, m̄-koh唱歌跳舞kan-taⁿ是in生活ê 1部份, chit-má soah pìⁿ做in文化ê全部, koh tio̍h專工表演hō͘外人看. 是--a, m̄-tāⁿ原住民ê部份, 連平埔ê阿立祖夜祭kám m̄是mā有chit ê趨勢? Lán本底beh保存記錄ê原住民文化kap平埔文化, 是為tio̍h學術研究kap開放參觀, iah是補足lán生活ê內涵kap文化傳承? Lán是teh消費iah是teh重視? Lán kám是tio̍h hoan頭koh tńg來想看, lán teh走chhōe祖先ê kha-jiah是為tio̍h siáⁿ? Lán ê主體tī toeh? 文化tī toeh?『富世遺址』koh tī toeh?
