無bú到盡pōng bē停khùn
台北縣升做新北市, 行政首長mā換人做, m̄-koh破壞淡水環境ê公共工程iáu是無chi̍t時停khùn. 前任縣長chhiàng聲講「違法mā beh起」ê淡北道路, 到新ê市長就任, oan-na無beh放棄chit ê聽講穩ē-tàng改善淡水交通問題ê計畫. 4月15, 環保署「淡北道路」環境影響評估ê第3 pái初審會議, sui-bóng面對chē-chē方面ê反對kap質疑, 會議結論iáu是「有條件通過」.
淡北道路chit ê計畫案是beh tī電車路kap淡水河中ng ê草埔地起1 chōa快速路. 官方hiah堅持beh開chit chōa路, siōng原初提出ê理由, 是講beh改善淡水到台北chhiāng-chāi that車ê交通問題; 日本大地動引起核能災變了後, 主張一定ài起路ê理由koh ke 1項: 淡水對外交通kan-taⁿ台2線, 萬一北海岸核電廠出問題, 新開chit chōa淡北道路thang做疏開ê用途.
Beh開路ê理由bē-su正經是為tio̍h地方設想, 拆明--ê講, 其實是為tio̍h炒地皮kap「淡海新市鎮」chit ê tiâu 10外冬ê開發案. Ngē beh開chit chōa新ê快速道路, 是為tio̍h chió數財團hām地方派系ê利益, 對一般ê淡水人實際上有siáⁿ幫chān?
上下班iah hioh-khùn日, 淡水ê交通確實ē phah結, m̄-koh開koh-khah chē路kám tōē解決chit款問題? 八里到新店ê快速路開通了後, 上下班時間iah是hioh-khùn日, 八里到五股kám m̄是iû-gôan不時that kah烏天暗地? Beh改善交通問題, 優先tio̍h改善--ê, 是公共運輸kap公共空間ài有夠方便kap sù-sī. 除去電車, 淡水對外ê公車hioh-khùn日顛倒減班, 行路ê人面對--ê koh是真無方便ê公共空間, án-ne beh nah有法度鼓勵人mài駛車出門?
Koh再講,「淡海新市鎮」ê開發自原初tō是m̄-tio̍h--ê, taⁿ koh為tio̍h beh繼續進行錯誤ê政策來開路, 破壞環境, án-ne koh-khah m̄-tio̍h! Káⁿ若hia無應該開發, tō koh-khah無開新路ê必要. 反對「淡北道路」自然無必要替官方chhōe出其他解決交通問題ê替代方案.
照官方公開ê統計資料, chit-má淡水ê人口數是14.5萬.「淡海新市鎮」開發比淡水市區koh-khah大phiàn ê土地, àn-sǹg 30萬人口入去hiah tòa. Ke chiah-ê人口入--來, 已經超過負擔量ê淡水ē pìⁿ做siáⁿ-mih款? Beh pìⁿ做像汐止án-ne e̍h-e̍h chiⁿ-chiⁿ, iah是beh像失敗ê林口新市鎮, 起kui phiàn厝宅teh飼báng? 假使淡水平常時á ke 1萬台車teh出入, 開koh-khah chē路mā bē-kham--tit, koh-khah免講生活品質kap環境ê惡化, 商業思考māē kā chit ê所在原底ê氣味lóng khàm了了.
淡水本底是1 ê好所在, 經濟發展chit款siâⁿ--人ê口號, hō͘淡水開發工程無停khùn一直bú--落, kui ê淡水tō bē-su 1 ê大工地, chi̍t-sì-kè to teh ó͘, to teh thiah, 新ê大樓1棟1棟chhāi kah ba̍t-chiuh-chiuh, kā lán開闊ê光景直直cha̍h--起-來, 公共工程mā 1項續接1項teh bú, 青翠ê草埔kap樹林á mā tòe leh 1 tè 1 tè無--去.
一直開發來hō͘厝價直直起價, che是好tio̍h toh chi̍t-kóa人? 開發帶動ê seng-lí熱潮koh是好tio̍h toh chi̍t-kóa人? 生活空間jú來jú chiⁿ, koh是siáⁿ-mih人teh承受? Chhui-sak chit款改變ê hiah-ê力, kám是ài kā有利用價值ê草埔kap樹林lóng開發到盡pōng, chiah ē知thang停khùn?
