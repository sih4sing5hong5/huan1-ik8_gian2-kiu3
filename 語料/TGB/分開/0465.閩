228 kap轉型正義
228 m̄是「族群衝突」, 呼籲族群和解無才tiāu化解chit-ê歷史ê結; 228 m̄是「政府犯罪」, che m̄是法律層次ê問題, beh證明元兇是siáⁿ人chi̍t-sut-á to無重要.
228 m̄是hit 100 ê菁英受害niâ, 受難者家屬beh接受道歉kap補償, 無表示台灣社會tio̍h-ài kā過去放hō͘去; 228 m̄是真相kap諒解ê問題, 馬英九代表「外省人」道歉, 統治體制ê不義bē án-ne tō結束.
228是外來統治者對台灣人ê壓迫kap屠殺, 228是台灣一切不義ê源頭! 中華民國體制佔領台灣, 壓制不滿, 霸佔資源, 文化kap思想洗腦, kā lán ah tiâu-tiâu; 60冬來形成ê政治經濟結構kap資源壟斷, 受統治體制庇蔭ê優勢者kap既得利益者, 到taⁿ iáu teh決定lán ê生活kap生存!
「轉型正義」chit-ê口號mā無法tō͘解決任何問題. Lán用南非chit-ê世界siōng kē ê標準來看, 南非結束種族隔離政策, 白人政府交出政權了後, 無任何1 ê白人特權者ē否認種族隔離是不義, mā無任何1 ê白人特權者ē認為本底ê政治經濟結構是合理--ê; 結束不義體制(轉型)了後, 優勢者kap既得利益者承認享受不義ê利益了後, chiah成立「真相kap和解委員會」, 來處理所謂「轉型正義」hām社會集體心理治療ê khang-khòe.
東歐民主化了後, 舊時代ê不當利益lóng沒收, 本底ê共產黨mā lóng tio̍h解散重組, 因為in the̍h bē tio̍h支持ê選票. Tī台灣, 中國國民黨到taⁿ kiàn-pái選舉, iáu是ē-tàng得tio̍h 50%以上ê選票, hit內底台灣人ê選票超過所謂「外省人」ê鐵票.
控制台灣ê外來體制iáu-bōe瓦解, 優勢者kap既得利益者iáu teh享受剝削人民ê利益, 權力kap地位, 60冬來外來體制對台灣ê sńg-tn̄g是不義--ê, iáu-bōe chiâⁿ做台灣社會新ê共識, ài瓦解外來統治形成ê政治經濟結構, 起造新體制, mā iáu-bōe chiâⁿ做台灣社會新ê價值基礎.
沿續60冬來外來體制kap結構ê現狀無改變, tō緊beh hoah「轉型正義」來主張社會和解, 寬容kap民主深化, tō是teh kā 60冬來ê外來體制kap結構, lóng就地合法化!
Beh hoah「轉型正義」, tio̍h-ài先kā「正義」ê標準講hō͘清楚!
面對1隻ē chia̍h人ê虎(體制), lán是beh繼續割肉飼虎, ǹg望kā感化hō͘ i mài koh chia̍h人, ǹg望i反悔成佛, iah是應當kā phah hō͘死?
