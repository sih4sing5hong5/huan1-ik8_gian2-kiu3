Siuⁿ chē
Góa m̄是hit種ē-sái 1 pái買chiok chē唱片koh聽kah chiok爽ê人, mi̍h-kiāⁿ若積siuⁿ chē ē hō͘ góa有壓力, góa真驚mi̍h-kiāⁿ積kui堆, mā bē kah意資訊一直累積, he hō͘ góa ê負擔khah大過快樂. Góa一直tī chit款矛盾內底.
Góa m̄是超級電腦hit類ê人, mā m̄是google, 連小型ê圖書館to m̄是; 雖bóng góa真想beh了解chit ê世界, m̄-koh góa m̄是chit ê世界mā m̄是宇宙, kiám-chhái對tī i邊--á se̍h leh行有趣味, m̄-koh iáu無法tō͘ khiā tī外口像tī外太空看kāng款.
對góa來講, 看過koh khah chē冊, 真正有印象--ê iáu是hit kúi本. 其他ê冊無行khah頭前, kan-taⁿ是teh證明某種概念ê存在, 被印證iah是無孤單, tō ná像有人同情村上春樹hông討厭ê原因, 是i講ê hit-kóa真理早tō tī chiok chē古冊內底出現--過-a. 有chiok chē思想早tō hông講--過. Siáⁿ-mih思想是抄別人ê, siáⁿ-mih是ka-tī ê, 中ng ê無kâng iáu是看ē出--來.
做後輩有iáⁿ khah艱苦, tō親像聽一直teh走chhōe根ê Rock Roll, tī走chhōe ê過程oan-na聽ē出有無kâng ê所在, 有ê hōan-sè ē hō͘人改變對本底kah意ê mi̍h-kiāⁿ ê看法.
Chiâⁿ chē mi̍h-kiāⁿ, lóng是1種『先入為主』ê狀態. Tī地球頂kôan, lán已經是『量產生物』ê後半段, 有太chē mi̍h-kiāⁿ人lóng chhôan便便, lán免發現『繞日說』, 免發現力學, 免要意電án-chóaⁿ來, 免驚e-hng暗暗mi-mo͘, 免煩惱無冊thang看, 免學樂理tō有滿sì-kè ê音樂, 免學liap影美學tō有sianpai專家想mā想bē到ê先進機器, lán chiūⁿ網有lia̍h bē了ê資料, 聽bē了ê歌......, 一切ê一切, lóng siuⁿ過頭chē, chē kah滿sì-kè.
Án-ne來, lán soah m̄知beh學siáⁿ, 失去方向, chhan像無聊ê政客1工到暗kan-taⁿ teh lā屎niâ.
所有ê mi̍h-kiāⁿ, i ê來源kap歷史lóng chiah-nī-á珍貴, m̄-koh到kah今á日, chiah-ê soah pìⁿ做chiah-nī無價值. 商品化ê一切, hō͘人kan-taⁿ chhun beh iah bòai 2種表達方式, tī chit lō環境--nih, 人, 感覺ka-tī jú來jú m̄-chiâⁿ人, 資訊吸收過頭chē, 大腦食kah飽tu-tu, 比胃腸khah oh消化, lán ē驚, 所以ē-hiáu利用驚惶ê人tō ē贏.
想起電影『科倫拜校園事件』內底, 訪問Marilyn Manson, i講1段hō͘ góa印象chiok深ê話:「Chit-má ê商業若beh成功, tio̍h-ài一直製造驚惶. Lán買減肥藥á是驚siuⁿ肥無人beh愛, lán買洗面--ê是驚生thiau-á-chí無人ē愛, 因為ē驚......所以......」
Siuⁿ chē mi̍h-kiāⁿ kā lán sak ǹg頭前去, hō͘ lán bē-hù思考, góa承認, tī都市生活, beh有thang思考ê環境, 比beh suh tio̍h chheng-khì ê空氣koh khah oh.
