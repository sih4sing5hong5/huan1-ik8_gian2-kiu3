拒絕ê勇氣
Hit 1工, A竹用偷chia̍h步ê方式得tio̍h 1粒糖á.
讀國校一年ê A竹, 放學了後lóng去安親班寫功課等媽媽下班.安親班有1 ê國校二年ê大姐頭á, i kah意扮演老師ê角色,指揮gín-á伴做che做he, 掌握ho̍at-lo̍h ê權力. 有聽i ê話ê gín-á, tō ē-sái得tio̍h大姐頭á ê糖á.
Hit 1工, 大姐頭á講, khah緊kā功課寫了ê人ē-tàng the̍h tio̍h糖á, 寫chiok慢ê人tō無糖á. A竹chiok想beh ài hit粒心型ê糖á, m̄-koh hit工ê作業比éng-kòe koh-khah chē, i chiâⁿ tio̍h急. Lō͘尾, hit工i得tio̍h心型ê糖á, koh chiok歡喜kā糖á chia̍h--去.
Eng暗媽媽看功課ê時chūn, 發現i ê功課無寫了, 媽媽問i, A竹用哭來回應. 媽媽un-un-á kā問, 總算問出原因, A竹kā連絡簿á ê功課hú掉, pìⁿ做無功課, hō͘安親班老師檢查了後, chiah koh kā原來ê作業thiⁿ--tńg-去.
媽媽chiok siūⁿ-khì--ê, 問A竹, chia̍h糖á ê時kám m̄知影ka-tī ê功課iáu-bōe寫了? Lí chia̍h糖á ê時chūn kám有哭? A竹iáu是哭, 尾手媽媽gia̍h chhôe-á來.
Khùn chìn前, 媽媽sa紙kap筆, 畫1 ê人騎1隻馬á, 手the̍h 1支竹篙, 竹篙頭前吊1條紅菜頭. 媽媽kā A竹講,「Chit隻馬bòai行, chit ê人用紅菜頭beh叫馬á聽話. 若是chit ê人是大姐頭á, 紅菜頭是糖á, lí kám知影chit隻馬是siáng?」A竹講,「是góa.」「Tio̍h, lí kám beh因為chit條紅菜頭, hō͘人騎tī lí ê身軀頂, kā lí指揮, 叫lí做lí無想beh做ê tāi-chì?」A竹hàiⁿ頭.
媽媽講:「Ta̍k ê人lóng有勇氣chit項寶物, 有ê人tiāⁿ-tiāⁿ sa出來用, 有ê人chiâⁿ hán leh the̍h出來用, koh有ê人m̄-bat用--過. 拒絕需要勇氣, tō準身軀邊ê人lóng án-ne做, m̄-koh lí若認為chit款tāi-chì m̄-tio̍h, bē-sái án-ne做, lí tō ài the̍h出勇氣, 拒絕kap ta̍k-ê kāng款做m̄-tio̍h ê tāi-chì, kám好.」
隔tńg工chái-khí beh去學校chìn前, A竹kā媽媽講:「媽媽, góa知影góa做m̄-tio̍h--去-a, góa ê同學mā m̄-tio̍h. 今á日góa去到安親班ē kā其他ê同學講, lán mài做馬hō͘人騎, lán ài the̍h出勇氣拒絕糖á.」
媽媽煩惱A竹beh叫同學the̍h出勇氣拒絕糖á, 終其尾ē hō͘同學笑. 中tàu, 媽媽tī A竹去到安親班chìn前tō kap老師聯絡, 說明頭尾發生ê tāi-chì, 要求老師tī邊--á支援.
Hit暗beh khùn chìn前, 媽媽kā A竹講:「A竹, 媽媽今á日想kui工, 感覺góa siuⁿ siūⁿ-khì kā lí phah是m̄-tio̍h--ê, 因為已經一年á ê A竹用講--ê tō聽有--a. 所以chit-má góa beh chiok正式kā lí會失禮, lí kám ē-sái原諒--góa? Góa ē-sái做siáⁿ-mih tāi-chì來補償--lí?」
A竹講免. 媽媽koh問1 pái, A竹iáu是講m̄免. 續--落i用2隻手kā媽媽抱--leh, kā媽媽講cha-hng kòng tio̍h toh位, toh位chiok疼--ê.
