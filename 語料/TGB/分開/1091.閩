請問lí ê名
Ē記得讀大學ê時有1 pái台語生活營, 台文作家陳明仁講tio̍h: ta̍k ê人to有名有姓, 植物mā kāng款, 樹á, 花, 草á oan-na有ka-tī ê名, ta̍k-ê kioh是樹á tō號做樹á, 草á tō叫做草á, m̄-koh lán見面互相ai-sat-chuh ê時bē講「hái, 人, lí好」.
Chit段話hō͘ góa chiok chē反省kap思考, tō án-ne, góa kap kúi ê朋友開始進行植物台灣名ê計畫. Ta̍k-ê ùi m̄ bat半項, 到chhōe資料, hip相, 對圖鑑, 問人, khai 2冬半ê時間收集整理出chi̍t-kóa成果(http://taioan-chouhap.myweb.hinet.net/y0_sitbut.htm). Hit-tang-chūn數位相機iáu無普遍, goán用傳統相機, kan-taⁿ買oān-pán, 洗相片ê chîⁿ tō m̄知khai jōa chē--去, m̄-koh soah chiok甘願koh價值, 因為goán kap植物開始有互動, in對goán來講已經m̄是chheⁿ-hūn無se̍k-sāi ê樹á草á.
Asiâng出世了後, ta̍k pái kap i出門散步, góa總--是ē chhōa i se̍k-sāi沿路ê樹á草á, kā thô͘-kha ê葉á khioh起來看看--leh, phīⁿ看無kāng季節開ê花, tam看樹籽iah花蜜ê滋味, bán花iah草á sńg goán做gín-á時sńg--ê, chhōe看hioh tī樹á頂ê鳥隻kap i ai-sat-chuh, kā lak tī thô͘-kha ê樹籽tàn tī thô͘--nih期待i有機會koh puh 1欉樹íⁿ--出-來......
Tng lán期待gín-á ē-tàng關心參與公共議題, lán tio̍h-ài ùi hō͘ i對生活kho͘-á有感受有互動開始. Khiā-ke附近ê小路á, 菜園, 河岸步道, 淡水古蹟園區, 海邊á, 觀音山......, tī iáu-bōe參加共學chìn前, goán ê活動範圍lóng tī淡水, siōng hn̄g到Kan-tāu, 八里, goán ǹg望gín-á ùi se̍k-sāi ka-tī生長ê所在開始, 1步1步ta̍uh-ta̍uh-á ǹg外口拓展i ê眼界. Goán ǹg望用siōng省chîⁿ soah siōng富裕ê方式chhōa gín-á體驗性命, tng gín-á kap土地有實實在在ê感情, lán kám tio̍h koh煩惱後pái i ē無要無意tō chhoh樹á, thiah歷史建築, 山林海邊圈地BOT, pun bē清楚ka-tī是toh 1國人?
是án-ne ê思考, góa m̄-chiah bē去干涉gín-á bán花chhoah葉á ê行為, che是gín-á觀察, 想像, 創作ê天地. 若是過頭解說做是「傷害性命」, án-ne lán beh án-chóaⁿ解說3 tǹg chia̍h ê豬雞魚菜? Phah báng-á, tī草埔踏ê行為? Kāng款lóng是性命, 是án-chóaⁿ lán ē-sái為tio̍h生活來犧牲其他動物植物ê性命? Tō準gín-á sa棍á ùi樹kho͘出力kòng, góa mā盡量boài做傷害性命iah暴力ê解說, he過程中hoān-sè有挑戰koân度, 反抗強權(投射tī堅固ê樹身面頂), 練習發洩情緒, 實驗反作用力......
若是有影認為無妥當, ē-sái chhōa gín-á se̍k-sāi花kap樹á草á, 建立情感連結, kiám-chhái ē-sái ùi問i ê名開始.
