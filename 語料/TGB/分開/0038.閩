Molly ê kha踏車訓練——hioh-kôaⁿ綠島6工5暝
Góa ê cha-bó͘-kiáⁿ讀ê國中chiok讚--ê, chit ê國中因為有1 ê有教育使命ê主任, koh有chi̍t-kóa「siáu-siáu-la̍k-la̍k」ê老師, 學生ê國中生活pìⁿ kah ke chiok精彩--ê. Chit ê學校有自然探索課程, ta̍k年春天去liâu溪á, jo̍ah--人騎kha踏車se̍h台灣, 秋天peh合歡山, kôaⁿ--人去綠島騎kha踏車環島. Án-ne講--來, Molly國中3年ē-sái參加12 pái ê探索課程. M̄-koh m̄是ta̍k pái lóng做學員, koh來2(jī)年á變成學姊了後, i tō ài tàu-saⁿ-kāng訓練課程指導學弟學妹.
Ta̍k ê活動lóng有chìn前ê準備課程ài上, 親像Molly已經參加--過ê合歡山, ài先上合歡山生態環境氣候chiah-ê課程, peh山ê智識kap裝備課程, koh有體能訓練kap測驗(走pio), 參加chit-kóa課程tō ài khai kúi-nā ê hioh-khùn日--去-a. 合歡山2工1暝, 4 ê梯次300 ê人, tńg--來了後koh有分享米粉聚會, 學生主導kui-ê暗會活動, mā hō͘家長充分參與了解chit ê課程.
坦白講, góa討厭去學校, 討厭kap老師有接觸, m̄-koh國中chiah開學3個月niâ, góa去chit間國中已經超過Molly國校6年góa去學校ê chē pái--a, m̄-nā án-ne, taⁿ去學校m̄是去應付無聊ê班親會iah運動會, 顛倒是充滿歡喜ê心情去感動kui-ê探索課程, koh有聽主任熱切ê分享.
Molly去合歡山是góa勉強i去報名--ê, 因為i煩惱ka-tī有高山症, 後--來i m̄甘m̄願去參加準備課程, mā peh山tńg--來-a. I有siáⁿ體會, góa無kài清楚, m̄-koh hioh-kôaⁿ ê綠島課程, i是ka-tī報名了後, tńg來直接講i beh去綠島. Góa想i是kah意探索課程--ê, ta̍k工pàng-o̍h了後ka-tī「自動」留tī學校走pio, 寒流來ê時去參加2工新竹路騎chiūⁿ-kiā落kiā訓練, kap學長學姐o̍h組kha踏車, 修理腳踏車——因為去綠島in koh tio̍h服務島民, 替in修理kha踏車.
Chhím開學ê時, Molly tī in hit班ê人際關係出現問題, i hông排除tī朋友kho͘-á, koh受tio̍h話語頂kôan ê攻擊kap chhòng-tī, i ê國中生活過kah chiok無快樂--ê, ka-chài有參加探索課程, tī hit-kóa活動--nih, Molly ê人際關係ke chiok開khoah, i ē-sái kap學長學姐koh有無kāng班ê同學有koh-khah ba̍t ê互動, chìn前無爽快ê tāi-chì i tō無hiah要意--a.
Lán chiâⁿ chē人lóng對台灣ê教育不止á怨chheh kàn-kiāu, 因為lán lóng bat hō͘苦毒--過. 看Molly背文言文ê解說, 竟然是國文老師發ê標準翻譯, 考試hông要求ài 1字1字背--落-來, bē-sái有làu-kau. Kāng 1間學校, 有老師充滿理想kā智識chhōa去教室外口去體驗實踐, mā有老師iáu停留tī八股考試ê上古時代, chit ê對比突顯出「人」ê問題. 主任講當初時beh sak探索課程, i mā受tio̍h同事質疑, 是講課程mā進行teh-beh 10冬--a, 影響chē-chē學生. Góa提醒Molly chit 3冬ài kā主任tòe khah tiâu--leh, che是i ê福氣!
