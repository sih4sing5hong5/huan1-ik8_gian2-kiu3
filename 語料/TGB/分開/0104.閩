大姐tī 1間政府出chîⁿ成立ê基金會chia̍h頭路, 員工福利好kah i看chi̍t-ē目chiu thìⁿ kah大大lúi. In公司sui-bóng編制頂kôan無算是公家單位, m̄-koh實際ê相關規定kap員工福利, ē-sái講是比照公家機關, 完全照勞基法行, 勞基法內底規定該有--ê, in 1項to無減, 無像一般私人公司, chiâⁿ chē是kā勞基法當做參考用--ê.
薪水mài講, in ê福利有: 團體保險, 年終獎金1.5個月, 考績獎金, 生日獎金1000 kho͘, 旅遊津貼3000 kho͘, 員工個人教育訓練額度1萬kho͘. 結婚有2個月禮金kap 8工婚假, 生產有2個月禮金kap 56工產假, 當然mā ē-sái申請『育嬰假』, 免驚申請che tō ē無頭路. 另外, 考績若B等以上, 除去有1個月ê考績獎金, 薪資等級koh有thang進1級, tō是有thang加薪--lah.
5都選舉了後開始teh iau飽吵ê軍公教加薪新聞, 講siáⁿ-mih軍公教人員kúi-nā冬lóng無加薪--a, 實際上in ê考績, 年資若有到, 薪水tō有thang進1級, 其實ta̍k冬lóng mā有teh調薪.
小妹tī 1間學校ê行政單位做『約聘人員』, 除去年終獎金, tō無別項福利--a, 算是公務kho͘-á ê外勞, m̄-koh tāi-chì是chē kah ná山--leh. 不時to聽小妹講其他ê公務員同事是閒sian-sian, koh ē互相sak khang-khòe, in主管mā是等退休ê老公務員, 其他人hoah bē tín動, sit頭lóng tàn hō͘ i做. 過年前i hông操kah beh死, 知影ka-tī考績bē-bái ê時, kioh-sī oan-na有考績獎金, 到底iáu是想siuⁿ chē, i有--ê, kan-taⁿ是1.4個月ê年終獎金, kap公務員ê 1.5個月iáu是差chi̍t-sut-á, i講in kāng『約聘』ê同事領--tio̍h-ê lóng無siáⁿ kâng, i算是領tio̍h siōng chē--ê.
軍公教chit ê替統治者執行統治ê大特權階級, 免生產tō thang享受ùi剝削台灣人來ê資源, in ê存在是替統治者維持現狀, hō͘台灣人「白癡化」. In是人人phìⁿ-siùⁿ ê米蟲, soah mā是人人欣羨ê鐵飯碗. 台灣人chit款矛盾心理, chiah是軍公教特權iáu繼續維持tiâu--leh siōng大ê關鍵. Beh取消軍公教特權? 先挑戰台灣人chit款矛盾心理chiah koh講.
