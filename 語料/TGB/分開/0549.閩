運動ê雙叉路口(1)
2000年3--月, 陳水扁當選中華民國總統了後, 台灣政治環境大轉變, 台灣人長久hō͘中國國民黨chau-that ê怨khùi得tio̍h消tháu, ná像lán tō beh出頭天--a.
大選了後「政黨輪替」, 民進黨chiâⁿ做「執政黨」, 制定政策kap資源分配ê權力hōaⁿ tī手頭, 社運團體ê夢, t„體制內ná像有實現ê可能, 大部份社運工作者hë真chē khùi力入--去, ¢g望ë-tàng造chiâ°體制政策上ê轉變, 落實長久強調ê理念.
Kāng hit ê時chūn, 運動kho͘-á chhiâng-chāi有朋友teh討論: 社運過去siuⁿ óa靠民進黨, chit-má勢面有變化, 運動ài án-chóaⁿ重新定位? Ài án-chóaⁿ調整kap民進黨ê關係? Ài án-chóaⁿ重新chhiâu-chhek運動ê立場kap方向?
6冬來, 民進黨án-chóaⁿ回應人民ê期待? 無能koh腐化, kan-taⁿ ē-tàng順舊體制ê規則行, tī階級, 族群, 文化, 教育......各方面, lóng kan-taⁿ hoah口號畫大餅, 既得利益者若利用政治, 媒體kap宣傳反擊, 民進黨tō sûi妥協, 無決心beh執行合理公平ê政策hām資源重分配, 無開展大局ê氣魄.
台灣社會無因為「政黨輪替」, 脫離舊時代ê暗影kap牽bán, 民間社會mā無tháu開束縛, 無形成主體意識. 續接ê選舉猶原1 pái koh 1 pái chiâⁿ做政治動員ê工具, 群眾ê熱情kap期待繼續hông利用.
Che 6冬來, 運動kho͘-á kám正經有反省kap調整? Kám有khah實在teh面對社會ê變化? 社運團體有--ê否定民進黨了後, 久年來人民運動追求ê價值, in soah開始懷疑, 甚至否定; 有--ê tī民進黨iah台聯kha-chhng後tòe tiâu-tiâu, 替政客辯護khiú票; 有--ê守tī專業, 技術kap iù節ê問題, 無teh chùn-būn社會實際ê變化; 有--ê變做大老hām精英ê團體, 認為良心kap言論ē-tàng改變世界......
運動應當ài回應現實, mä應當ài批判現有體制, koh khah ài提出比時代khah進步ê思想kap目標. 總結6冬來ê經驗, 運動kho͘-á應當ài徹底檢討: 面對群眾, 運動ê意義是siáⁿ? 面對體制, 運動ê立場tī toh? 面對社會ê變動, 運動beh án-chóaⁿ回應? 運動工作者kap群眾ê關係是siáⁿ? 運動工作者kap運動ê關係koh是siáⁿ?
Lán ài總結歷史ê經驗, 實際來面對運動現此時ê死角, 調整運動ê步調, 重頭累積運動ê khùi力, thang繼續挑戰時代ê困境. 若無, lán beh ài運動chhòng siáⁿ?
台灣民間反體制ê力量一直是情緒性ê tū-lān, 無深化做思想kap精神ê層次. Tī戒嚴時期, 對體制不滿ê民間社會力, kap黨外/民進黨結合, chò-hóe反中國國民黨對社會ê全面控制. 解嚴了後, 運動猶原óa附民進黨ê公職, 民進黨soah利用群眾「反國民黨」ê心理, 用議題式ê政治操作, iah是hō͘運動頭人擔任公職(民意代表kap官僚), 吸收運動ê資源, 轉換做in進入體制ê選票.
「國民黨若落台, lán tō ē出頭天!」民進黨chit款政治操作, 真順利tō kā社會力轉做選舉動員ê工具, 動員ê口號mā真有效, 過去是beh kā國民黨khiú--落-來, chit-má是ài防止國民黨koh sa--tńg-去, 社會力soah一直hō͘ chit款政治kà力縛tiâu--leh.
運動是teh挑戰體制, 本chiâⁿ tō無符合政府, 媒體kap主流ê認同. 運動團體beh維持生存ê空間kap資源, siōng省力ê辦法, m̄是組織koh khah chē群眾來支持hām認同, 顛倒是ài得tio̍h主流ê關心, 媒體ê注意kap政府ê經費補助.
2000年陳水扁選tiâu中華民國總統, 民進黨hōaⁿ行政權了後, 1部份社運頭人入去中央政府做官, 運動團體beh申請經費補助mā比過去ke真方便. Chit chūn社運kho͘-á普遍認為, 運動進入新ê階段, 是運動團體kā理念tī體制內落實ê階段, mā應當ài the̍h tio̍h koh khah chē體制ê資源來做tāi-chì.
6冬來, 社運團體無chiâⁿ做「運動組織」, 顛倒ùi「運動團體」轉型變做「民間社團」ê角色, kā政府單位申請經費補助, 執行政府單位ê委託案kap研究計畫, 用chiah-ê經費來維持團體kap工作者ê生存, 頭人mā入去政府單位擔任職務.
社運團體為beh得tio̍h經費補助, tio̍h-ài ta̍uh-ta̍uh-á修正訴求, 申請計畫案ài包裝, 避免敏感性, 對抗性kap批判性; mā ài kap選舉班á維持關係, 選舉ê時動員群眾kā支持, 申請補助chiah thang拜託人tàu出聲; kha-chhng後雖bóng kàn死政客, tī人面頭前, soah tio̍h 3 ko͘-chiâⁿ 4拜託. 久--來, 社運團體變做政治動員ê工具, 深沉ê批判立場mā tio̍h hiat掉, chiah bē得失有權有力ê官僚, 政客kap既得利益者.
運動團體choaⁿ-á變做民間社團, 變做政府kap群眾ê橋, 1方面用累積ê社會信用, chiâⁿ做群眾ê專業代理人, kā政府單位遊說訴求兼要求補助, 1方面消tháu群眾ê不滿, 1方面koh替政府單位化解問題. 對體制全面性ê反省kap批判phiaⁿ kah無看得影--去, 「脫漢」choaⁿ-á pìⁿ-chiâⁿ「多元共存」, 「反剝削」pìⁿ-chiâⁿ「勞資雙贏」......án-ne來kám iáu-koh是運動?
原住民族還我土地運動, 投機ê頭人chhōa群眾反財團, 官僚kap政客ê勾結, 升做原住民委員會ê官僚了後, soah換用「行政程序」「部會協商」「政商協調」「尊重制度」chiah-ê理由, 用政府官員ê角色teh安tah群眾; 「原住民自治」ê議題, hō͘原住民精英pun tio̍h建設kap研究經費, koh有chiâⁿ chē人事thang安插, 到尾--來, 部落kám有án-ne來phah開生路?
反核運動發展10外冬來, 群眾動員了後, 反核學者頭人入去政府各級環境部門, koh代表群眾chiâⁿ做環境相關委員會ê委員, 參與環境影響評估, 請tio̍h官方替代方案ê研究計畫, 替官僚提供政策分析, 替政客ê政治妥協背書, 爭取社區營造ê資源......, chiah-ê頭人換tio̍h學術成就, 政治資源kap群眾聲望, m̄-koh 1冬koh過1冬, 群眾ê熱情iáu是望bē tio̍h核電廠廢除.
Koh像台語文運動, 為tio̍h請補助chiah來設計活動計畫, chiâⁿ chē活動koh是teh配合官僚kap政客ê需要, thang有khah有利ê生存條件kap資源, bē-chió工作者mā入去政府各語言委員會擔任委員, m̄-koh漢文化ê壓迫iáu-bōe結束, 華語霸權ê壓制mā iáu-bōe全面反省, in soah tō用「多元」ê口號, 放棄批判, 放棄「脫漢」ê訴求, koh急beh kā「台灣華語」hām「中國華語」隔--開, 替現狀chhiâu-chhōe合理化ê借口.
運動是beh突顯體制ê不義kap矛盾, 觀察, 分析, 判斷問題ê根源, chiah來組織社會力, kā阻擋人民自主ê阻礙拆掉, thang形成群眾/草根ê自主力量, 反抗體制ê不義, 瓦解體制ê控制, 起造新ê世界.
Lán ê社運m̄是beh kā群眾組織做有力者, thang抵制反抗不義ê體制, 顛倒teh「牽kâu-á」, kā群眾ê不滿轉做本身kap官僚政客hoah價ê棋jí-á, 得tio̍h權威kap資源了後, 來進行「體制改良」, 修正(m̄是改變)政府單位本底ê政策, thang好磨消社會ê不滿.
社運ê角色án-ne轉變了後, 無koh beh追究社會問題ê源頭, mā無koh繼續批判體制ê權力結構, koh khah無beh計較歷史ê過程kap是非--a.
運動團體得tio̍h資源, ē-tàng繼續pháng--落-去, 頭人mā穩固ka-tī tī現狀ê地位, 群眾對in來講無重要--a, m̄是瓦解既有體制, 是teh替體制消tháu民間不滿, 運動頭人chiâⁿ做社運官僚, chiâⁿ做政府kap民間社會ê中人, 本身mā chiâⁿ做體制利益共同體ê 1部份--a.
