台灣iáu m̄-bat發生過核災, hō͘ góa kioh是lán ê食品輻射容允量標準是零. M̄-koh根據新聞報導, 衛生署àn-sǹg beh修訂ê『食品中原子塵或放射能污染安全容許量標準』, 其中其他食品ê銫(Cs-134+Cs-137)容允量beh ùi現此行ê 370 Bq/kg提kôan到600 Bq/kg.
Góa ê驚疑, 憤怒kap無理解是, 是án-chóaⁿ 台灣無核災, 實行ê食品輻射容允量標準m̄是零, 竟然hiah-nī kôan! 其中ang-eⁿ-á食品ê銫容允量370 Bq soah phēng日本福島核災了後ê暫定標準200 Bq (註) koh-khah kôan! 日本核災了後ê暫定標準已經hō͘人批評是thâi人ê標準--a, koh再講gín-á tng teh發育, 細胞分裂活跳, 承受核能輻射ê風險是大人ê kúi-nā倍, 衛生署修訂ê草案, 其中銫容允量soah koh提kôan! 增加ê鍶89 (Sr-89), 釕103 (Ru-103) ê容允量竟然是1000 Bq/kg!
台灣現此行ê食品輻射容允量標準是參考美國tī車諾比(Chernobyl)核災了後照國際輻射防護委員會(ICRP) ê評估資料訂--ê, che是發展核電國家不得不承擔ê代價, 用民眾健康換核電利益tio̍h付出ê代價. 衛生署chit pái ê修正草案增加管制範圍, 講草案是參照國際標準, phēng世界各國koh-khah嚴格, 若beh直接kap屬核子事故災區ê日本比較, 無妥當. 台灣sui-bóng無發生大核災, m̄-koh大量進口日本產品, 民眾chia̍h tio̍h有輻射污染ê食品ê機會相對ke khah kôan, kāng款kap日本是隔壁厝邊ê南韓, 今年4--月開始嚴格管理日本進口產品ê放射性銫標準, ùi原本ê 370 Bq/kg降kē到100 Bq/kg.
台灣ê食品輻射容允量標準已經實行chiok久--a, m̄-koh lán soah無thang知影chia̍h落腹肚底ê mi̍h-kiāⁿ是m̄是有輻射污染, 有jōa chē輻射量. 舊年5--月『塑化劑』事件爆發了後, 政府chiah規定食品包裝tio̍h-ài標示『食品添加物』, tī chia chìn前, 民眾oan-na是無thang知影chia̍h落腹肚底ê mi̍h-kiāⁿ lām有jōa chē化學mi̍h-á. Taⁿ衛生署teh修訂草案ê時, mā tio̍h強制規定食品包裝tio̍h-ài標示輻射量, hō͘民眾清楚知影chia̍h--tio̍h ê風險.
自然界ê輻射背景值bē恐怖, 恐怖--ê是人為製造ê核能輻射污染. Chia̍h輻射污染食品無所謂ê「安全」ê容允量, 吸收輻射mā無安全siōng kē ê限度, che是ICRP kap各國政府礙tī無法度防制ê輻射污染訂--出-來ê管制標準, 準chia̍h tio̍h chi̍t-sut-á, iáu是ē傷害lán ê身體健康. Góa有影想無應該tio̍h守護民眾健康, ài用siōng大khùi力hō͘民眾mài受tio̍h輻射污染ê衛生署, 顛倒phah開核能輻射汙染ê大門, hō͘輻射汙染食品就地合法. Kám是像劉黎兒講--ê, 有siáⁿ-mih利益團體想beh kā日本輻射汙染食品piàⁿ入來台灣? Iah是衛生署先替台灣teh-beh發生iah是已經發生soah hông am-khàm--起-來ê核汙染事件鋪後路? 請問衛生署長kap修訂草案ê相關人員, lí kám願意hō͘ lí ê gín-á chia̍h有200 Bq/kg銫污染ê牛奶? Lí ka-tī kám敢chia̍h有600 Bq/kg銫污染ê mi̍h-kiāⁿ?
公民社會基本ê條件是政府資訊公開, 衛生署講台灣標準是全世界kan-taⁿ輸日本ê嚴格, tī民眾批評了後chiah公佈「各國放射性核種標準」, 請衛生署mā chò-hóe公佈檢驗機制, 檢驗方式, 檢驗頻率, koh有草案標準ê估算方式kap專家名單, hō͘ ta̍k-ê來公評, mài koh póe-hōe講hit-kóa資料siuⁿ專業民眾看無.
衛生署tī 7/9 tiām-tiām發佈新聞稿公告beh修訂草案, tī公告文內底講:『對於公告內容有任何意見或修正建議者, 請於本公告刊登公報次日起60日內陳述意見或洽詢.』Taⁿ劉黎兒kā chit項tāi-chì piak--出-來, 台灣蠻野心足生態協會mā有發1張公開phoe, 呼籲ta̍k-ê寫phoe要求衛生署: bē-tàng提kôan食品輻射容允量, ang-eⁿ-á食品bē-sái有輻射污染ê要求.
Góa認為, 台灣ê食品輻射容允量標準m̄管是現此時ê iah是修訂了後, lóng kôan kāhe驚--人, tio̍h要求衛生署降kē標準, ang-eⁿ-á食品bē-tàng有輻射污染, koh tio̍h強制食品包裝ài標示輻射量. 請ta̍k-ê tī 8/29 chìn前寫phoe hō͘衛生署, mā ài要求對方kā ka-tī ê意見記錄--落-來做修訂ê參考.
註：台灣現此時ê銫標準是一般食品370 Bq/kg, 牛奶kap ang-eⁿ-á食品370 Bq/kg; 草案標準是一般食品600 Bq/kg, 牛奶kap ang-eⁿ-á食品200 Bq/kg. 日本災後暫定標準是一般食品500 Bq/kg, 牛奶kap ang-eⁿ-á食品200 Bq/kg, 水200 Bq/kg; 4/1施行ê新標準是一般食品100 Bq/kg, 牛奶kap ang-eⁿ-á食品50貝克, 水10 Bq/kg.
---
