《O͘-tó͘-bái日記》──記 1 段對土地無私ê旅程
Tī 今年 2--月電影正式放映 chìn 前, 2004 年底 ê 金馬影展, góa tō 先走去看《革命前夕的摩托車之旅》.
舊年年底 kā chit 齣電影看了 ê 時, tō 決定 beh 好好 á 寫 1 篇文章, m̄-koh, 1 工過 1 工, góa 甘願 kā 時間 khai tī 其他無意義 ê tāi-chì 頂 kôan, mā bòai khai 1 點鐘久用 keyboard phah chit 篇文章. 影片 ê 效果實在太大--a, 一直 tī góa 心內 teh kún-ká.
對 chit 齣影片, 自今年 2--月正式 tī 電影院放到 taⁿ, 有真 chē 討論 kap o-ló, góa ē-tàng tī 媒體, blog, bbs kap 新聞台......看 tio̍h 對 chit 齣影片 ê 感想. Góa mā m̄ 免 ke 講「Che Guevara」一生 ê kha-jiah, 因為 che 是 1 ê 資訊爆炸 kap 媒體炒作 ê 時代.
無想 beh 寫 o-ló「Che」ê 感想, 無想 beh 寫「Che」jōa 勇敢 teh 追求正義 chit 款真空虛 ê phùi 話. Tī chē-chē 電影看 soah ê 感想--nih, góa 看太 chē--a !
Góa kan-taⁿ 是回想影片內底 súi-súi ê 畫面, koh 想未來 ê ka-tī.
Che ná 像是 1 齣典型 ê 公路電影, tòe 主角 ê kha 步, 我 kā Andes 山 kap Latin 美洲行透透; 借主角 ê 目 chiu, góa 看 tio̍h Inca 古帝國 ê 消失, kap 山邊小鎮苦難 ê 風霜; 透過主角 ê 心靈, góa mā 感受 tio̍h hiah-ê 人民單純土直 ê 性格. Che ná 像是典型 ê Road Movie, tòe 主角 chò-hóe 經過人生 siōng 刺激 ê 路途, tòe 電影故事 ê 變化, 某 1 部份 ê ka-tī mā 受 tioh 呼召.
M̄-koh che koh ná 像 m̄ 是 1 齣典型 ê 公路電影, 影片內底 ê 主角是正港存在--ê, koh 是 chiah-nī-á 深刻實在來存在. I 代表--ê m̄-tāⁿ 是 sio̍k-sio̍k ê T-shirt 頂 kôan ê 圖像 niâ, koh 是人性內底善良 kap 浪漫 ê 總體現. 實在 koh 誠懇 ê 熱情, hōan-sè 是 chit ê 時代 siōng 欠缺--ê.
特別是影片 siōng 尾用烏白色緻形成 ê 畫面, 1 幕過 1 幕, Latin 美洲 ê 人民 tī 畫面--nih 來來去去, chiah-ê 人── 1 ê 遙遠 ê 民族, lóng 是陪伴觀眾 kā chit 段旅程行 soah ê 朋友. Siōng 尾--á Alberto Granado 本人現身, kā góa ê 情緒引入去 siōng kôan 點, kiám-chhái che 是 i 對 i ê 朋友 siōng 尾 ê chàn 聲, mā 是 beh 證明對 ka-tī ê 青春記事 bē 後悔.
旅行結束了後,「Che」參加 Cuba 革命 kap Congo 革命, lō͘ 尾 hō͘ 美國 CIA 贊助 ê 游擊隊暗中 chhèng 殺.
「Che」是 án-chóaⁿ bòai 去做中產階級醫生? I án-ne ē-tàng 得 tio̍h 高尚 ê 社會地位, 是 án-chóaⁿ beh 去深山林內, phah hit-kóa 隨時 ē 失去性命 ê 游擊戰? Koh 再講, i 本身 koh 有 he-ku.
真 chē 人 lóng 講「Che」jōa 勇敢 tú jōa 勇敢, m̄-koh góa 無認為 che 是勇敢, 我想,「Che」tī 戰場--nih 一定 mā ē 驚惶, 驚無 chhèng-chí, 驚無食 mi̍h, 驚 ē 死......,「Che」是人, m̄ 是神 !
是 án-chóaⁿ i beh án-ne 做--leh ?
Góa 想, tō 是單純去實踐 ka-tī 內心認為 tio̍h ê tāi-chì.「單純去實踐內心認為 tio̍h ê tāi-chì」, 寫--起-來真簡單, m̄-koh「單純」kap「實踐」, 是真 chē 人知 iáⁿ soah mā 是 siōng bē 去做 ê tāi-chì. (是「無想 beh 做」, m̄ 是「無法 tō͘ 做」)
「Che」tī 1960 年 hip ê 相片, ē-tàng 講是 20 世紀 siōng kài 出名 ê 相片之 1 . Tī 60 年代, chit 張相片掛 tī chē-chē 反抗 ê 旗 á, 壁頂 kap 心靈--nih. 一直到今 á 日, chit 張相片 soah pìⁿ-chiâⁿ 1 種奇怪 koh 扭曲 ê 現象──出現 tī chiok chē 商業產品, T-shirt, bì-luh, 明信片......, chiâⁿ 做 1 種行銷 ê logo, hō͘ 人 sa 無: 是資本主義 kā 共產主義吞落腹 tó͘ 底, iah 是革命 ê 風潮 kā 資本主義 péng--過?
電影看 soah, 天氣真冷, 1 ê 人行去補習 ê 路--nih, ná 行 ná 感覺無 hiah 冷--a, góa 看 tio̍h khòng 闊 ê Andes 山脈 tī góa 後壁, 23 歲 ê「Che」kap 29 歲 ê Alberto, ùi 真 hn̄g ê 所在騎 hit 隻破 o͘-tó͘-bái óa--來, teh kā góa ia̍t 手.
Góa 知 iáⁿ,「Che」m̄ 是像 1 ê logo tǹg tī góa ê 心坎, 經過 chit 段旅行, 1 段謙虛 koh 自我觀照 ê 旅行,「Che」已經 m̄ 是「Che」, góa mā m̄ 是 góa--a.
後記: 舊年年底去看 chit 齣電影 ê 時, góa tú 過 23 歲 ê 生日, hām tú 開始 chit 段 o͘-tó͘-bái 旅行 ê Guevara kāng 款.
