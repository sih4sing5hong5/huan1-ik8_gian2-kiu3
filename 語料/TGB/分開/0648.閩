慶祝siáng ê國慶?
想當初2000年陳水扁的就職典禮上, 向中華民國宣示效忠, 唱中華民國國歌, 向中華民國國旗敬禮, 曾讓台灣人支持者感到錯愕, 那時也還有台灣人對此不滿抗議的聲音. 但4年後的現在, 在民進黨的帶領下, 台灣正好過了第5年的「偽國慶」, 陳水扁理所當然的宣稱「中華民國就是台灣, 台灣就是中華民國」, 此時異議聲音不僅消聲匿跡, 一大堆圍繞在民進黨身邊想分贓利益的政客學客們, 無不在報紙媒體上大書特書, 稀釋群眾對陳水扁政府的質疑, 而tu-lan的台灣人, 只能「氣死驗無傷」.
10/9 暗時 beh tńg 淡水 ê 路--nih, 經過愛國西路, 看 tio̍h 1 大堆警察 chhāi tī 路邊, 想講 bîn-á-chài kám 是 koh 有 siáⁿ-mih 遊行--a, chiah hiông-hiông 去想--tio̍h, o͘h ! 原來 bîn-á-chài 是「10月初 10」, in teh 講 ê『國慶日』.
Ta̍k 冬便若到 chit 工, 特別是 ùi 陳水扁當選中華民國總統了後, 台灣人對 chit 工 tō 真 ngāi-gio̍h. Khah 早國民黨 iáu-bōe kā 行政權交--出-來 ê 時, 台灣人 iáu thang kàn-kiāu chit 工是外來統治者 ê 國慶, m̄-koh 現此時, 所謂 ê 台灣人執政--a, 無 kā『偽國慶』取消無打緊, 中華民國 ê 大腿 soah choaⁿ-á mo͘h 愈 ân, kioh 是 lio̍h-á kā i 包裝--chi̍t-ē-á, tō ē-tàng hō͘『偽國慶』就地合法 ê 款.
2000 年陳水扁 tī 就職典禮 kā 中華民國宣示效忠, 唱中華民國國歌, kā 中華民國國旗行禮, chiah-ê lóng hō͘ 台灣人支持者 gāng--去, hit chūn iáu 聽 ē tio̍h 台灣人 ê 不滿 hām 抗議. 4 冬後, tī 民進黨 ê chhōa 領下, 台灣 tú-á 過第 5 冬 ê『偽國慶』, 陳水扁 hoah 講「中華民國 tō 是台灣, 台灣 tō 是中華民國」, bē 輸是天地生成--ê, chit chūn soah lóng 無聽 tio̍h 不滿 ê 聲, 1 大堆圍 tī 民進黨邊--á mā 想 beh pun--1-tè-á ê 政客學客, 趕緊 tī 報紙媒體 teh póe-hōe, 安 tah 群眾對陳水扁政府 ê 質疑, ah tū-lān ê 台灣人, kan-taⁿ ē-tàng 氣死驗無傷.
Lán ài 面對歷史 ê 現實! 有台灣人身份 ê 陳水扁做總統, 台灣 kám tō 脫離外來體制--a ? (Iah 是講 bîn-á-chài koh 換國民黨執政, 台灣 tō koh pìⁿ-chiâⁿ 外來統治政權--a?) 當初民進黨 hoah beh「進入體制反體制」, 歷史證明, 若入去到外來統治政權 ê 體制內底, toh 1 ê m̄ 是乖乖 á 向 i 宣示效忠? Kah 若 tam tio̍h 甜, pun tio̍h 外來統治政權壓迫台灣人民 ê 利益, toh 1 ê 甘放? 隨 ē-á pìⁿ 做「進入體制鞏固體制」--a.
國旗, 國歌, 憲法 chit kóa 外來政權 ê 代表 iáu tī--leh, 特權階級 iáu-bōe 消滅, 台灣 hō͘ 中華民國佔--去 ê 財產 (國民黨黨產 kan-taⁿ 是其中 1 部份) m̄ 敢討--tńg-來, án-ne lí 講,「10月初 10」是 siáng ê 國慶?
