消失ê反抗精神 / Siok-hūi
風城ê o͘-jí-sáng / Pasuya
跳假童 / A-gôan
被壓迫者ê文化霸權 / Tōa-thâu-liân
雞腿ê滋味 / Teⁿ Gio̍k-hōng
消失ê反抗精神
Siok-hūi
Iáu ē記得2冬前, 公視tng teh放送歷史大戲『風中緋櫻』, góan kiáⁿ kap góa tng teh看chit chhut電視劇ê時, i hiông-hiông問góa講:「Ma-ma, 原住民是án-chóaⁿ beh thâi日本人?」Góa soah gāng--去, m̄知beh án-chóaⁿ應. I自細hàn tō看日本bàng-kah大hàn(che應該講是1種文化侵略), chit-má teh siáu Mushiking ê電動, 對日本chiâⁿ有好感koh欣羨, i mā bat kā góa講beh去日本讀冊, chhōe Doraemon kap珍珠美人魚. Iáu細hàn ê hāu-seⁿ, 想beh了解chit tè土地ê tāi-chì kap故事, m̄-koh lán做sī大--ê, kám有法tō͘滿足gín-á心內ê各種giâu疑--leh?
回想ka-tī成長ê過程, pē母無kā góa講過霧社事件是siáⁿ-mih tāi-chì? Tī學校, 老師mā m̄-bat講過霧社事件是siáⁿ? 印象中ká-ná bat讀tio̍h有關原住民--ê是「吳鳳ê故事」, che tō是台灣歷史教育ê悲哀!
