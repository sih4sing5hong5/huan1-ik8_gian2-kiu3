Siáng m̄是人?
Koh來tī淡水chit間大學, tī已經chheⁿ-hūn ê學校內底, éng-kòe hit款快樂ê氣氛iû-gôan無變. 入去到L406, 舉辦「漂流河岸影展」hām三鶯溪洲部落座談會ê教室, 看tio̍h主辦ê少年學生, pì-sù pì-sù teh說明chit-ê影展kap都市原住民部落ê運命, soah回想tio̍h kúi-nā冬前iáu tī chia teh做學生ê時, mā bat做過kāng款ê tāi-chì. 若iáu有壓迫, iáu有不義, chit種「chia̍h飽siuⁿ閒」ê少年人tō bē無--去.
Hit-ê政客講1句『把你們當人看......』, hō͘對手lia̍h chit句話一直phah, m̄-koh tō是有社會反抗不義ê熱情kap期待, 對手陣營chiah有thang khioh-tio̍h「政黨輪替」ê機會, in hōaⁿ 8冬行政權--a, 除去選舉ê口號kap政治操作ê手段, in án-chóaⁿ teh回應社會ê熱情hām期待? 8冬--a, 行政院原住民委員會--nih, hiah-ê bat bú過原住民運動ê大官, kám iáu ē記得被壓迫, 被剝削ê原住民同胞?
影片放送hit-ê政客講『你們來到這裡, 就要遵守這裡的遊戲規則....』, chit句話講kah比『把你們當人看......』koh-khah ah-pà koh-khah驕狂! 原住民為tio̍h chia̍h頭路搬sóa來到都市, tio̍h-ài遵守都市人ê規則? He是siáng ê規則? 都市hiah-ê優勢階級, hiah-ê有公權力ê官僚政客, 大部份kám m̄是mā ùi別位搬sóa來到都市--ê? 訂hit-kóa規則, 是為tio̍h in ê生活, in ê利益, in ê需要, kám m̄是?
為tio̍h經濟發展, 為tio̍h土地開發, 為tio̍h都市人hioh-khùn時ê享受, 為tio̍h都市中產階級sù-sī文明ê生活, pêⁿ-pêⁿ來到都市討thàn ê弱勢者tio̍h-ài hông犧牲? Kúi-nā 10冬來, 基隆河, 大漢溪, 新店溪溪岸, 有jōa chē流浪來台北ê原住民部落hông強制thiah掉? 有jōa chē人提供勞動力起造台北城了後, soah hō͘「文明」ê都市hò͘走kap phìⁿ-siùⁿ? Che m̄-tāⁿ是原住民ê處境, 桃園石門水庫, 高雄小港, 台北Báng-kah, 新莊ê樂生療養院......, 無kāng所在ê無kāng族群, lóng為tio̍h都市kap經濟ê發展, 人hông趕走, 厝hông thiah掉, chit款tāi-chì nah ē一直發生?
Ká-sú今á日換做lán tú--tio̍h, 被迫tio̍h離開生活kúi-nā 10冬ê所在, lán感受siáⁿ款? 被迫離開ka-tī tòa ê土地, 失--去-ê m̄-tāⁿ是起tī hia hit棟厝niâ, kúi-nā 10冬ê生活慣勢, 社會關係, 活動空間kap性命ê記tì, mā lóng tio̍h án-ne來改變, ta̍k工cheng-sîn, 門開--開看--tio̍h-ê無kâng--a, hām suh ê空氣lóng無kâng--a, m̄-tāⁿ ài適應新ê環境新ê空間, koh tio̍h面對自我文化, 心理kap精神ê壓迫.
Lán被迫離開ka-tī ê所在, 到底是為tio̍h siáng ê利益, siáng ê發展? Tī影片--nih, 厝hông thiah了了, 活跳跳ê原住民gín-á講,『今天來了很多怪手和警察, 把我們的房子拆掉了, 沒關係, 我爸爸很會蓋房子......』『房子被拆了, 可是很快就又會有新房子了......』聽tio̍h chiah-ê話, siáⁿ人bē滿腹ê心酸kap憤慨?
都市súi-tang-tang ê「文明」kap「現代化」, 是用jōa chē血汗kap痛苦換--來-ê?
若無用chit世人ê khùi力來hō͘ chit-ê suh人血ê體制付出代價, lín-pē tō m̄是人!
