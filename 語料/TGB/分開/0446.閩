反抗者ê 519
「台灣人ê苦m̄是宿命, kan-taⁿ是m̄-bat phah拚去自我改造, koh khah重要--ê是需要人去基層奉獻.」
「人民有權力革命罪惡ê政權, 必要ê時chūn, 用人siōng kôan ê情操 “解決ka-tī ê性命” 來對抗--i.」
1989年5月19, 台灣人反抗者詹益樺, tī外來政權總督府頭前自焚.
2007年5月19, 1 tīn人tī離詹益樺自焚siōng óa近ê路口, 獻花, 檳榔, 薰kap 1本聖經, siàu-liām i. 有1 ê少年媽媽tī電台聽tio̍h chit-ê消息, chhōa i國校á 3年ê gín-á chò-hóe來, hit-ê cha-bó͘ gín-á前1暝koh ka-tī做1蕊塑膠花beh獻hō͘詹益樺.
詹益樺, 1 ê基層黨工, 是án-chóaⁿ i對台灣人ê反抗心靈有chiah-nī大ê意義? 1986年12月kā許信良接機ê「機場事件」, 詹益樺hō͘鎮暴警察lia̍h去phah, 事後i講, i chit世人絕對bòai koh受tio̍h國民黨ê屈辱. Ùi chia開始, i覺醒國民黨統治是對全體台灣人ê屈辱, m̄是個人ê情緒tū-lān, siau-tháu了tōē-tàng解決--ê. 詹益樺留--落-來ê文字資料無chē, m̄-koh ta̍k句ta̍k字lóng是對外來政權ê挑戰, 對台灣社會ê批判, kap i對理念ê實踐.
詹益樺m̄是為tio̍h beh hō͘民進黨執政來自焚; mā m̄是為tio̍h鞏固外來體制, 騙ka-tī講台灣是1 ê主權獨立ê國家來自焚; koh khah m̄是為tio̍h chhòng 1 ê「台灣民主紀念館」替代臭頭á廟記念蔣家獨裁來自焚.
18冬過去--a, 權力者m̄-bat強調詹益樺對lán ê意義, 肯定i ê價值. 民進黨ê價值--nih kan-taⁿ有追求言論自由ê鄭南榕, 主張台灣獨立ê鄭南榕無--去-a, koh khah免講beh hō͘人踏i ê死體衝入去總督府, 用ka-tī ê性命對抗外來政權ê詹益樺. Ka-chài! 詹益樺ê火無hō͘民進黨phah-hoa--去, 詹益樺ê火iáu繼續teh to̍h. M̄願屈服tī「中華民國tō是台灣」ê民主包裝--nih ê台灣人, 有1工ē kā詹益樺ê火燒入去中華民國ê總統府.
519, 台灣人反抗ê重要日子. 詹益樺, 台灣人反抗精神ê代表.
