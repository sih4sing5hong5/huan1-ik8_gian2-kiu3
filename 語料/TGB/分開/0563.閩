Satsuma精神
Saigo sàng:
2005年底, góa來到lí ê故鄉, Kagoshima, 1 tah緯度phēng台灣khah北pêng 10度ê所在, soah出世1 ê有南島面容ê lí. 12/23 chhím到Kagoshima ê時, góa hiám-á kioh是ka-tī ē-tàng看tio̍h 19世紀ê Satsuma. Hit工, tī lín出世ê街á路散步, 雖bóng現此時kan-taⁿ chhun 1支牌á iah石碑chhāi tī hia, 記念lín tī歷史出發ê原點, m̄-koh Kagoshima kā chiah-ê保留kah真好, hō͘ góa ē-tàng tòe leh siàu念lín. Tī lí出世ê所在, góa坐tī公園ê大樹kha, 風吹過樹oe teh tín動, 出破lí bat存在--過ê影跡.
1 ê 17歲tō坐kin蕉船去日本, mā tòa過Kagoshima ê老台灣人, 聽góan講beh去Kagoshima chhit-thô, kā góan講早前Satsuma講ê話人聽無, mā bòai hông lām. 地方主義強確實是日本ê特色. Góa開始o͘亂想, 堅持ka-tī地方ê腔口, bòai kap人kâng ê特質, 造chiâⁿ Satsuma武士ê個性, hō͘ lín離開ka-tī起造--出-來ê明治政府, 放棄大官大位hām榮華富貴, tńg來Satsuma, beh用ka-tī ê khùi力開另外1條新路. Chit ê o͘-jí-sáng koh講lí是lô͘-môa頭, chhōa 1 tīn武士beh kap政府kiat, góa想, lán tō kā che當做是尊chhûn ê講法--lah!
Saigo sàng, 1873年lí離開Tokyo ê時teh想siáⁿ? 對hit chūn ê日本, kiám-chhái lí有kui盤ê思考hām策略,『征韓論』對內lí beh解決武士力量siuⁿ過頭chhiaⁿ-iāⁿ ê問題, 對外有佔韓國抵制Russia kap China ê國際策略, 無出國留學, mā無chih接西方思想ê lí, beh nah ē有hiah闊面ê思考? M̄-koh時勢無beh照lí按算--ê行, lí kám ē怨嘆? Tòe lí辭官tńg Satsuma ê武士, beh án-chóaⁿ àn-nāi in ê不滿, kám是hō͘ lí 1粒頭2粒大?
Tī「西鄉顯彰館」看lí hit su phēng普通人ê體形足足大2倍ê衫了後, góa tō一直想tio̍h lí講beh辭官tńg Satsuma ê時, ta̍k-ê lóng chhoah leh等ê表情, koh有三條實美驚kah破病ê情形, hit chūn ê氣氛一定是chiâⁿ緊張koh刺刻. Lí無beh án-chóaⁿ, 邊--á ê人soah煩惱lí ē chhòng siáⁿ, tō ná像Trotsky lō͘尾無khiā位, 無la̍k權, sì-kè teh流亡, m̄-koh Stalin iáu是驚i, tio̍h追殺到底.
Saigo sàng, lí無beh「造反」, 一再拒絕各地反政府勢力ê聯繫, koh tio̍h安tah hit-kóa tòe tī lí邊--á ê武士ê反政府chhóng-pōng. 1877年ê西南戰爭確實是lí選擇beh行ê路, 1條結束反抗勢力, 鞏固明治政府ê路, 1場lí欠hiah-ê武士ê戰鬥, 在góa看, hōan-sè mā是1條斷絕革命機會ê路.
Góa ùi「私學校跡」, 行過「城山」, 「西鄉洞窟」, 到「西鄉終焉之地」, chhun kúi 10 ê人ê lín, 1路行ǹg早tō看ē tio̍h ê死亡之路. Lí kā性命交hō͘ Satsuma武士, beh死chìn前, lí講: 「Góa kan-taⁿ ē-tàng行到chia, góa ê性命teh beh結束--a, góa無beh要求任何名聲.」 Góa 1步1步tòe lín行, 想beh感受chi̍t-kóa mi̍h-kiāⁿ, góa iáu是無法tō͘了解lín日本人, lín ê武士精神.
Tī 「南洲墓園」, lín tâi chò-hóe ê所在, 看lín 1 ê 1 ê墓牌: 西鄉隆盛, 桐野利秋, 篠原國幹, 村田新八, 別府晉介, 永山盛弘, 池上貞固, 淵邊高照, 邊見十郎太, 平野正介, 西鄉小兵衛, 桂久武, 小倉知周, 貴島清......hit chūn ká-ná有1種集體ê精神力量teh感動góa. 南洲墓園kiám-chhái是尊chhûn lín, 肯定lín, siōng直接ê做法.
Góa chiâⁿ kah意1 ê朋友講--ê:「為tio̍h時代來行i該行ê路, che應當tō是革命者ê精神!」 Saigo sàng, lí kap Satsuma ê戰士hō͘ ka-tī ê性命hām歷史任務1 ê siōng súi ê ending.
