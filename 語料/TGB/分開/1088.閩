Tú-chiah看台電網站關係核電ê紹介, koh綜合khah早看過台電有關核廢料儲存場ê安全宣導了後, góa發現台電siuⁿ可憐--a, góa beh kā in tàu宣傳--chi̍t-ē, mā替in寫chi̍t-kóa文宣重點, 台電若照góa ê建議好好á宣傳, 核四公投百面ē過關.
台電真可憐, 照台電網站ê資訊, 台電是全世界技術siōng好ê核電公司, hit-kóa反核ê人sa Three Miles Island, Chernobyl kap Fukushima來sio比較, 實在是笑破人ê chhùi, hiah-ê問題tī台灣若發生, 台電用in siōng安全保險ê方法(灌水) tō thang好解決--a, hit-kóa gōng a-tok-á kap a本á beh án-chóaⁿ kap台電ē比phēng--tit!
為tio̍h chhōe核廢料儲存場, 台電一直真困擾, chit pái核四公投tō ē-tàng 1 pái解決chit-kóa困擾. 民眾長期受tio̍h反核人士錯誤ê洗腦, kioh是核廢料真危險, chiah ē拒絕核電. 其實核廢料儲存場台電規劃kah chiâⁿ好, 若有好好á宣傳, 民眾tiāⁿ-tio̍h ē支持, 為tio̍h報答民眾ê支持, 台電應該tī公投chìn前做kúi項重點宣傳:
(1)台電核能技術tī全世界無人tòe ē tio̍h, 絕對無可能發生核災事故, m̄-koh因為牽涉tio̍h商業機密, 無法度公開chit項全球第一ê零事故技術.
(2) Ta̍k-ê支持核四公投, 公投若過半, tō照各縣市公投票數來回饋各縣市, 公投過半ê縣市, 照票數比例設核廢料儲存場, 假使有8 ê縣市過半, tō tī chit 8 ê縣市設核廢料儲存場, 儲存場收入用來建設地方.
(3)核廢料儲存場應該號做「核能環保公園」, thô͘-kha底khǹg核廢料, 面頂是青翠ê草埔, ē-tàng hō͘民眾種菜, 飼牛飼羊, 起平價住宅, 設教堂, 媽祖廟, 帝爺公廟, 太子宮等等對保護核廢料有幫贊ê神明.
台電加油! 若phah-piàⁿ宣傳, góa相信lín一定有châi-tiāu通過公投.
