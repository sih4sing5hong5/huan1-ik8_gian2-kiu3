不三不四ê廢話公投
民進黨koh beh辦公投--a! 為tio̍h 2008年中華民國ê總統選舉想beh ke giú kóa所謂ê本土票, 民進黨計畫beh koh bú 1 pái不三不四ê公投, 簡單講tō是「廢話公投」. 是án-chóaⁿ góa ē講「用台灣名義加入聯合國」ê公投是不三不四ê廢話公投?
台灣烏道ê財源有開cha-bó͘-keng, 開kiáu-keng, 包工程, 走私, 賣毒chē-chē管道, 其中1種是開kiáu-keng khioh-tōng-á, m̄-koh tio̍h-ài有人來po̍ah chiah有tōng-á thang好khioh. 來po̍ah ê人若無chē, kiáu-keng是beh án-chóaⁿ生存? 簡單, 押人來po̍ah. 烏道ê地方勢力lóng知iáⁿ tī庄內siáⁿ人開工場thàn-chîⁿ, siáⁿ人做seng-lí好過, siáⁿ人是土財主好額人, kiáu-keng開--落lóng ē chhōe chiah-ê人來phâng場. 邀請lí是hō͘ lí面子, 乖乖á來--ê, 評估lí ê能力hō͘ lí 3~5百萬ê額度, 額度輸了chiah ē-tàng走; 邀請m̄來--ê, 是hō͘ lí面子lí無ài, 往往額度無限制, chiâⁿ chē 1暝敗了ke-hóe--ê tō是chit款. Tī殖民體制ê台灣警察, 往往mā是kiáu-keng股東, lí若輸了報案無lō͘用, kan-taⁿ ē-tàng走路重頭來iah是死死--ê khah kui-khì. 若無, lí tio̍h-ài有phēng in koh khah大ê勢力(烏白lóng ē-sái). 想beh tī烏道ê kiáu-keng kā輸--去-ê贏--tńg-來, nah有可能!
民進黨sak ê公投tō ná siàu想beh tī烏道開ê kiáu-keng贏kiáu, 若bá-kuh有夠chāi(台灣人ê建國意識), 直接宣佈建立台灣國tō好--a; 若台灣人ê建國意識iáu無夠, 辦公投beh chhòng siáⁿ? Koh是beh kap烏道(1945年了後來ê殖民集團kap in ê後代)公投, chit款公投m̄是不三不四無是siáⁿ? M̄是廢話公投無是siáⁿ? Beh建立台灣國, tio̍h先瓦解中華民國體制, koh來台灣人ka-tī決定社會制度kap資源分配方式ê公投, chiah是lán需要--ê. 2008年tī烏道ê kiáu-keng辦ê廢話公投, 台灣穩輸無贏, 民進黨siáⁿ to無損失, the̍h台灣人ê拳頭母cheng石獅, 疼--ê是lán, 破相--ê mā是lán.
Chiâⁿ chē人chhiâng-chāi ē問講是án-chóaⁿ chiah-nī phah拚支持民進黨iáu無法tō͘建國? Kám講是iáu無夠phah拚? M̄是, 是phah拚ê方向têng-tâⁿ--去. 民進黨m̄是台獨黨, ē hō͘台灣人kioh是in是台獨黨, 是民進黨ê「吳樂天現象」造chiâⁿ--ê.
出名ê廣播人吳樂天, 靠廣播劇傳奇人物廖添丁tī台灣廣播界行踏kúi-nā 10冬. 故事ê主角廖添丁thâi chiâⁿ chē pháiⁿ人, 當然新ê pháiⁿ人一直koh bùn--出-來, 廖添丁mā一直tú tio̍h困境, m̄-koh總--是ē-tàng順利化解, 橫直tō是pháiⁿ人死bē了, 好人bē死, m̄-koh目標beh推翻日本人mā做bē到. 講到無siáⁿ thang好講--a tō放錄音帶重播, 聽眾mā無要緊, 因為聽眾beh ài--ê是講故事ê精彩過程m̄是結局. 吳樂天ê廣播錄音開始tiāⁿ ē án-ne講:「講添丁說添丁, 添丁說不盡.」Koh講: 有聽眾問i nah ē chiah chē冬--a koh講bē soah, 吳樂天應講:「講soah tō無頭路--a.」講了ka-tī koh笑--出-來.
民進黨tō kap吳樂天kāng款, 吳樂天kā講廖添丁傳奇當做工具, 目的是beh ài聽眾聽廣播了後對i有信任, 續--落-來買i推薦ê藥á tńg去chia̍h, 廖添丁有結局iah無無重要. 民進黨mā kā台獨建國當做得tio̍h選票ê工具, 建國有實現iah無mā無重要, 重點是ài tī選舉欠票欠chîⁿ ê時不斷講台獨, 因為in知iáⁿ台灣人愛聽, 聽kah ē爽, chîⁿ kap選票tō ē入--來.
吳樂天是seng-lí人, 聽眾ē-sái接受i kā廖添丁當做工具一直重播, 橫直是娛樂, 聽眾無siáⁿ損失. M̄-koh m̄願後代kiáⁿ孫koh繼續hō͘中華民國殖民體制統治, beh kā起造台灣國做目標ê台灣人, nah ē-sái koh lak入去民進黨ê「吳樂天現象」, 去支持kā獨立建國當做故事不斷重播ê民進黨--leh? 看到chia, lí若koh beh去tǹg票hō͘ in, án-ne tō mài koh講ka-tī是獨派, chit款--ê kan-taⁿ是kā台獨口號當做流行娛樂ê『追星族』nā-niā.
