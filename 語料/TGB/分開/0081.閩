台灣現此時m̄-nā ài政治正確, 出身正確koh-khah重要. 外省籍榮民有thang享受chē-chē福利, 外省權貴koh-khah有chē-chē特權, 中國人來台灣讀冊有補助, taⁿ連來台灣chhit-thô to有補助, 台灣人ê縣市長, 官員有影是看出身正確chiah有hō͘人優待, iáu-bōe統一tō kan-taⁿ中國人chiah是人, 台灣人soah khong-khong teh kap hit-kóa外省權貴hoah統一.
頂禮拜4協助本組同事ê業務, 是產業文化清查作業, tú好是國防部ê榮民工程kap板橋榮民之家做簡報, 其中板橋榮民之家ê簡報看kah góa有影想beh哭. 板橋榮民之家目前tng teh起養護中心ê病床, àn-sǹg 800床, 安tah失能榮民kap ang-á-bó͘ 100床. Kan-taⁿ千外人ê榮民之家, 因為beh改建kap起養護中心tio̍h進行疏遷, 所謂ê疏遷tō是請本chiâⁿ tòa tī hia ê榮民先安排去別ê所在親像桃園地區tòa, 疏遷過程榮民taⁿ-á ài款ka-tī隨身beh chah ê mi̍h-á, ē有遊覽車載in到新tòa ê所在, 退輔會ê官員, 板橋榮民之家kap國防部等lóng有長官到場迎接, tī車內kā in安tah, 其他ê家伙退撫會ē請人tàu-saⁿ-kāng款koh送到新住所.
無m̄-tio̍h, che是對人ê尊重, hō͘人感覺tah心koh溫暖, che mā是chiok好ê福利kap疏遷政策, 是講kan-taⁿ適用外省籍榮民. Lán kā看hit-kóa風災ê受災戶, 三鶯部落ê原住民, 大埔農民, 都市更新重劃khiā-ke hông徵收ê老百姓, koh有iáu tòa tī原所在ê原住民, 當政府以經濟, 安全, 開發chiah-ê理由迫in離開ê時, kám有chiah體貼? Kám有chit款福利? 政府chiah無teh chhap lí kám有所在thang tòa, kám有交通工具去新tòa ê所在, 離開hia kám有thang thàn-chia̍h, tō kan-taⁿ因為in出身無正確, 出世tī台灣, tòa tī台灣.
Pêⁿ-pêⁿ是人nah ē差chiah chē? Che tō是góa看hit ê簡報想beh哭ê原因.
