西元kap國際觀
隔天，因故交通違規，被躲在暗處、取得殖民政權認證的執行交通勤務份子攔下，以西元交代基本資料，菜鳥份子問我民國幾年，我還是回答他，我不知道民國。菜鳥份子顯然不會算數，轉身問老鳥，沒想到老鳥份子臉色一沉，厲聲質問我是不是中國人？(我的OS：你明顯具高度民族歧視喔！)「我當然m是中國人，我是台灣人！」「你是台灣人怎會不知民國幾年！」(我的OS：草包，你的民國很偉大喔！)「我ti海外toa 10外年，m知民國，全世界攏用西元，台灣甘有禁用西元？」然後老鳥份子悻悻然地告訴菜鳥份子正確答案。離開之前，我問了他們一句話：「Lin無提綠卡houNh？莫怪無世界觀！」
最近,「國際觀」chit-ê詞hiông-hiông pìⁿ做真時行ê話題, 因為堂堂中華民國ê官員kā有綠卡講做是有國際觀. 綠卡對lán一般人實在是13天外ê tāi-chì, tī chit-ê以貿易起家ê島嶼, 大多數人民tī chit-ê官員講chit-lō話了後, sûi hông phah做是無國際觀ê人. 除非70年代ê經濟起飛根本是假--ê, 若無, 台灣人siōng無tī國際經濟chit-tè有長期ê經營, kan-taⁿ看chit點, tō bē-tàng講台灣人無國際觀, góa判斷chit-ê官員不止á無常識.
本底góa是án-ne想--ê. M̄-koh chit-má góa發現綠卡連結國際觀, 有另類ê使用方法, 其實koh bē pháiⁿ用!
前kúi日á去病院hō͘醫生看, 基本資料填了, 排半po͘久了後, 總算輪tio̍h góa掛號, 掛號小姐看tio̍h góa ê出生欄問góa, 19xx年是民國kúi年?
Góa kā應講góa m̄知民國. 小姐真有耐性tī 19xx年ē-kha加11了後, taⁿ頭kā góa看--1-ē. (小姐OS: Chit-ê數字無可能變kah chiah老!) Sûi決定放棄數學題, o̍at頭問隔壁ê掛號小姐, 總算得tio̍h正確ê民國年代, 完成掛號程序. Góa心內OS: 小姐, lí一定無綠卡.
隔tńg工交通違規, hō͘ bih tī邊--á, 有殖民政權認證ê執行交通勤務份子cha̍h--落-來, 用西元交代基本資料了, 菜鳥á問góa是民國kúi年, góa iáu是kā應講, góa m̄知影民國. 菜鳥á看--來bē-hiáu數學, o̍at頭問老鳥, 老鳥soah pháiⁿ面chhiuⁿ, 真pháiⁿ聲sàu問góa kám是中國人? (Góa OS: Lí明顯有民族歧視!)「Góa當然m̄是中國人, góa是台灣人!」「Lí是台灣人nah ē m̄知民國kúi年!」(Góa OS: 草包, lí ê民國真偉大o͘h!)「Góa tī海外tòa 10外年, m̄知民國, 全世界lóng用西元, 台灣kám有禁用西元?」Lō͘尾老鳥chiah kā菜鳥á講正確ê答案. 離開chìn前, góa問in 1句話:「Lín無the̍h綠卡ho͘ⁿh? 莫怪無世界觀!」
西元kap民國ê問題tī lán日常生活內底tiāⁿ-tiāⁿ ē tú--tio̍h. Góa發現, 除去殖民統治集團份子ê大腦lóng真簡單以外, 生活jú安穩--ê大腦mā jú簡單. Chiah-ê人, hō͘別人恥笑mā是tú好niā-niā, chi̍t-sut-á to無超過.
