台灣ê愚民教育並無hn̄g
朝鮮領導人金正日過身, 電視台放送朝鮮人民搥胸chàm地pàng聲大哭ê畫面. Hit-kóa『名嘴』用看笑khoe ê口氣ge講, m̄知in是真正哭iah是假影哭.
想tio̍h ka-tī讀國校ê時, tī中山北路hō͘老師校長chhōa--leh, ta̍k-ê人手骨thīⁿ 1 tè烏布, kap tông-o̍h khiā kui排, ná排隊thèng-hāu載蔣介石ê棺材車, ná培養天地同悲(góa nah ē-tàng無悲) ê情緒. 等chi̍t-khùn了後, 老師ài ta̍k-ê跪--loeh, chi̍t跪--loeh目屎自然tō liàn--落-來-a. Tng當棺材車車隊經過góan目chiu前, 老師原起先ê chhngh-chhngh聲soah pìⁿ做mà-mà-háu, 有影是悲死--a. Iáu ē記hit當時a-má看tio̍h góa手骨頂hit tè烏布chiok siūⁿ-khì--ê. Góa想beh問老師m̄-koh問bē出chhùi--ê是, 蔣介石死--去-a, án-ne後pái i ê生日學校kám koh ē發壽桃hō͘ góan chia̍h? 無m̄-tio̍h, góa hit-tang-chūn ê世界tō kan-taⁿ hiah-nī大niâ.
Kāng款是hông動員200萬人送出山, góa無法度理解, 用看笑話ê心態看朝鮮人民反應ê台灣人是sián款ê心態. 對hit-tang-chūn ê ka-tī, góa感覺沉重. Hit-kóa『名嘴』ê年歲無phēng góa khah chē, in kám lóng bē記tit ka-ti mā bat kap今á日ê朝鮮人有sio-siâng ê反應?
Siáⁿ-mih是轉型正義? Siáⁿ人需要轉型正義? Kiám-chhái社會力不足, m̄-koh siōng無bat hō͘蔣介石愚民教育ê台灣人應當ài嚴肅反省, 是án-chóaⁿ台灣人ē-sái kúi-nā 10冬活tī人造神話--nih, 到今á日iáu無勇氣指責國民黨ê愚民教育? 無反省ka-tī éng-chūn所做, soah來恥笑電視頂ê朝鮮人, án-ne bē hō͘ ka-tī khah輕鬆.
Kúi冬後, tng朝鮮人民覺醒ê時, 對chit段hō͘金--氏家族愚民ê歷史, in ē kap台灣人sio-siâng ê反應? Iah是, 金--氏繼承人kám有主張參與民主選舉ê資格?
