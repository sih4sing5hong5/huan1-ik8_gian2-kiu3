赤腳--ê jiok鹿  穿鞋--ê食肉@Ui-chi
Tī leh古早古早ê時chūn, lán做jōa chē chiah有thang好食jōa chē用jōa chē, 生活真艱苦mā真pháiⁿ過, 一直到18世紀, 人類發明機械替代人工, 引動工業革命, 人類ê生活chiah向前1大步.
基層ê勞動者想講應當會khah好過--a, éng過靠人工, 1工kan-taⁿ有才tiâu做5雙鞋á, chit-má機械, 半工就做beh 50雙, án-ne應該會tàng做khah少hioh khah chē, ta̍k-ê mā lóng有鞋á thang穿chiah tio̍h--a, nah會勞動者ê生活soah愈來愈pháiⁿ過?
人是電腦ji̍h-ji̍h--ê就有thang食, 新鞋á 1雙過1雙teh換, ah lán是日也做暝也做chiah勉強度3 tǹg, koh講kah換新鞋á, 食khah bái--ê!
照理講, 做hiah chē, 食無7成mā ài有5成, chit-má mài講5成, 連3成都無--a, ah chhun-ê 7成是lóng hō͘ siáng pō͘--去? 就是有1-kóa人無teh生產, 專門靠賣lán ê勞動力賺食, 這途koh chiâⁿ好thio, m̄免jiok鹿就有肉通食, ah lán是舞kah大粒汗細粒汗, 真正是「赤腳--ê jiok鹿, 穿鞋--ê食肉」, 有夠無公平!
