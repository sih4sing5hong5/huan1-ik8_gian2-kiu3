Lân ê未來lán ê夢@Sin
人類已經行來21世紀--lo͘h, tī美麗之島──台灣生存ê lán, kám已經做好準備--a? Ah是kap頂世紀kāng款, 無頭無腦beh hō͘人牽去亂亂se̍h?
回想頂世紀, 台灣經過2個殖民政權統治, 1個kā lán當作戰爭ê工具, 1個kā lán當作走路ê HOTEL.
台灣人遭受殖民統治, 經濟上hō͘人剝削, 文化上hō͘人歧視, 思想上hō͘人控制. 反抗, 犧牲, 吞忍, 驚惶......是lán頂1個世紀ê樣相.
當台灣人悲情ê力量, chiâⁿ作 1股政治頂kôan ê力量, tī 20世紀ê上尾 1冬, 完成「政黨輪替」, 看--起-來, 台灣人已經「出頭天」--a!
M̄-koh, chiah-ê政治人物竟然公開繼承殖民體制, m̄-tāⁿ無beh改變剝削體制, 對pháiⁿ厝邊─中華人民共和國mā m̄敢大聲, koh tī無血無目屎ê大資本家威脅下, 無beh顧慮「國格」kap資金外流ê問題, 隨就beh「三通」--a.
雖然lán mā了解, 現此時, 台灣社會面對像高失業率.....這kóa社會問題, 大概lóng是KMT時代無長遠規畫ê眼光, 產業無法tō͘「升級」所造成--ê.
M̄-koh chiâⁿ作台灣人寄望ê政黨, in kám m̄是ài koh khah有氣魄去phah破無公平ê體制, 為台灣chhōe著出路?
台灣tī今年底就beh加入WTO--a, 未來, 台灣社會ê失業率會koh khah kôan, chiah-ê政治頭人到底有siáⁿ-mih「對策」? Che到taⁿ iáu看bē出--來.
行過20世紀流血, 流kōaⁿ, 流目屎ê歷史, 21世紀ê台灣人, koh khah應該認真思考: Lán beh ài--ê, 是mo͘h舊體制大腿, 看大資本家目色ê政權?
Ah是, lán ka-kī beh chiâⁿ作 1股政治力量, 勇敢行向充滿挑戰ê 21世紀!
準備好--ê請你kap gún鬥陣行!
