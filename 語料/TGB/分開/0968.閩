Àu戲拖棚@Sakoas
4黨政客, 官僚, 學客kap財團, 媒體大聯合, 配合China國北京政權, poaⁿ 1齣àu戲teh蹧躂台灣人.
舊統治階層失去「執政權」, ùi「520」開始, 就一直chhē孔chhē縫, 拆明--ê, in tū-lān hō͘台灣人出頭, 這kóa China白人kap烏人管家ê心態就是án-ne!
「八掌溪事件」「宣佈bòai起核四」「罷免案」「總督府ê lām-sám-tāi」, toh 1項m̄是這phâng舊勢力集團teh畫烏漆白, 媒體kan-taⁿ驚無tāi-chì, 配合in teh修理台灣人政客?
China人真奸巧, 像罷免案, Sòng-chhū-ī (宋楚瑜)集團先放聲, 新黨á tàu贊聲, koh來就tiām-tiām「khiā高山看馬á相鬥」.
Lian-chán (連戰)這個奴才集團, tè人kha-chhng後ia̍t大旗ia̍t kah爽--去, koh hiau-pai kah大聲hiu: 台灣社會chōe-chōe問題, kap in國民黨lóng無牽連, 責任是新政府ài擔!
罷免案本底是China人Tín-sō͘-chong (丁守中) chhōa頭hoah, 造chiâⁿ社會tū-lān了後, 有放風聲, 講beh換台灣人出面提案. Che就是統治者「以台制台」ê惡質手路!
這項tāi-chì真清楚: 台灣社會ê省籍情結tang時化解--a? Ah, 是siáⁿ-mih人teh sái弄這個情結, 製造社會ê族群對立?
民進黨政客kap投機學客, mā假客觀, 提「製造族群仇恨」這頂大帽á, tī白人面頭前, 「教示」有堅持ê台灣人!
續--落-來, ROC教育部長Chng-chù-làng (曾志朗), soah堅持台灣ài採用北京ê「漢語拼音」, Mā-ín-chiò (馬英九)集團mā放風聲: 台灣母語教育應該用「ㄅㄆㄇ」來教, chiah bōe害台灣學生學kah hoe--去.
In tī文化面chiah-nī用心beh kā台灣「China標準化」, 民進黨hit-kóa選舉時, kā「台灣意識」hoah kah大細聲ê政客, nah會lóng tiām-chih-chih?
China國食人步數一直來, in ê kha-á趕緊「設計社會公論」, Lī-iān-chō (李遠哲)專工放「一中是全體共識」「兩岸統合是歷史趨勢」這款siáu話.
真chōe民進黨立委mä leh起tâng, 講ài隨開放三通, 產業發展chiah有活路. 放phùi安狗心! 台灣經濟bái到盡pōng, 是siáⁿ-mih人造chiâⁿ--ê? 「三通」是好tio̍h toh 1-kóa人?
Lán kám koh beh坐--leh tòng-gōng? Kám koh會堪得tiām-tiām看in pìⁿ chiah-ê齣頭, kā lán生存ê空間bú hō͘ àu--去!
