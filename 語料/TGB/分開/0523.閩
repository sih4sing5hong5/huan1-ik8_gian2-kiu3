Hoan厝
朋友in khiā--ê 20冬ê舊厝漏水問題真嚴重, ko͘-put-chiong chhōe塗水師傅去kā看, chi̍t-ē檢查chiah知雨水siap入去壁--nih, 久--來, 線路mā hu了了.
Beh án-chóaⁿ處理? 厝若beh大hoan tio̍h-ài khai大條chîⁿ, 心肝內tiāⁿ-tio̍h ē m̄-kam; khai 1~2萬kho͘, chhiàⁿ師傅用紅bûn塗kā害--去ê所在補補--leh, koh the̍h油漆漆hō͘ súi-súi, 水bē koh漏, koh m̄免khai大chîⁿ, án-ne暫時ē度tō ē-tàng準做hùi-khì-tāi化解--a?
M̄-koh若無kā siap水ê khang-chhùi chhōe--出-來, 若無kā壁khà掉大hoan, 水hō͘繼續siap--落, 壁內底hō͘繼續àu--去, 恐驚m̄-tāⁿ厝內漏水ê問題oh得解決, 另工萬不幸壁崩iah是電線siò-to͘h to̍h火, 時到beh哭tō無目屎.
Chit chūn ê台灣, tō像kô͘壁kāng款, 驚tio̍h-ài承擔ê代價過頭kôan m̄願大hoan, 為tio̍h目chiu前ê安定, 為tio̍h心肝底ê m̄-kam, kā破khang緊補補--leh, 漆漆khàm--起-來, thèng候chiù-khang大崩chiah beh來怨天怨地, 哭無目屎?
