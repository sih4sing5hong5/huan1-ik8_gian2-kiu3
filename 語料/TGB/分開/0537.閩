Koh是中國思想teh作怪!
4月28, 台南市長許添財tī三老爺宮廟前chhāi石碑, 記念1661年鄭成功部隊phah赤崁樓chìn前, 軍隊bat tī chia停hioh. 5冬來, 台南市khai大量經費辦鄭成功文化節, 真chhia-iāⁿ teh強調鄭成功「收復」kap「開創」台灣ê形象, thang來發展觀光旅遊.
Lán長久來phah拚beh瓦解中國正統ê統治神話, beh起造台灣主體意識, 台南市政府辦鄭成功文化節, m̄-tāⁿ扭曲歷史事實, mā是teh扭曲lán ê價值觀.
歷史上佔領台灣22冬ê鄭--家政權是án-chóaⁿ teh「經營」台灣?
鄭成功ê部隊phah敗荷蘭, 接收荷蘭tī亞太地區ê海權壟斷地位了後, 同時mā接收荷蘭tī台灣ê統治手路. Chit批流亡難民集團sì-kè佔台灣原住民ê土地kap cha-bó͘; 為beh安tah流亡軍隊, kā沒收ê荷蘭王田改做「官田」, 意思tō是所有ê土地lóng是鄭--家ê, 據在i ê部屬佔地chiah kā i納稅, 難民集團變做台灣siōng大ê封建領主; 鄭--家政權拚命suh台灣ê資源, 一般人tī官田種choh, ài la̍p比in hiah-ê部屬kôan 5倍ê稅, koh有人頭稅, 厝稅, 菜稅kui大堆; 陳永華為beh鞏固in ê統治, 引進互相監視ê保甲制度, 中國ê封建體制自án-ne開始控制台灣.
鄭--家外來政權統治台灣22冬, chit項歷史事實lán m̄免否認, m̄-koh鄭--家政權對台灣ê暴力統治kap經濟剝削, kám ē-tàng ùi歷史認知--nih hú掉?
歷史解說ê選擇反映lán ê歷史觀, 台南市政府舉辦鄭成功文化節, 代表--ê是統治者ê立場kap價值觀, 現此時lán拚sì起造台灣ê主體意識to bē-hú--a, 無用反省hām批判ê態度來面對鄭氏集團統治台灣ê chit段歷史, 顛倒koh kā肯定, che實在是中國思想teh作怪!
