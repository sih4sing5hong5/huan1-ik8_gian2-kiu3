西螺充滿傳統產業kap人文特色. Chit 5工ê農村體驗營, hō͘ góa看tio̍h真chē都市已經消失--去ê mi̍h件.
Góan有去參觀米ká廠, 做豆皮kap豆油ê工場, 了解lán ta̍k工食ê米, 豆皮kap豆油是án-chóaⁿ產生--ê; góan koh有去khau菜, 體驗農民ê辛苦, tòa tī都市ê lán, 應該ài用「食果子拜樹頭」ê心來感謝農民ê辛勞.
Tī WTO ê衝擊之下, lán台灣傳統產業受tio̍h真大ê影響, 農產品tī市場ê價siàu mā直直lak, hiah-ê農民ta̍k工bú kah大粒kōaⁿ細粒kōaⁿ, 為--ê是beh顧3 tǹg粗飽niā-niā, chit-má soah ài kā米價, 菜價ah kah比外國進口ê農產品koh khah kē, án-ne chiah有人beh買, án-ne落--去, 農民ê生活tō koh khah艱苦過--a. 雖然有農民真樂觀, 感覺無siáⁿ-mih影響, m̄-koh in ê心酸是m̄免講tō ē知iáⁿ--ê.
Tī西螺, góan koh去延平老街行踏, 了解in hia ê厝ê建築風格, kap台灣其他老街無kāng款ê所在, m̄-tāⁿ án-ne, chiah-ê厝koh lóng有1段故事, 西螺其他ê景觀, 像西螺大橋, 振文書院, 西螺7崁......等等, mā lóng有故事tī--leh, chiah-ê故事lóng是ùi「人」產生--ê,「人」tī早期ê西螺創造故事, 流傳到現代, hō͘人回想kap追思. Chiah-ê故事mā ē-tàng講是台灣早期ê sok影, 故事展現--出-來-ê, 是台灣人hit當時ê價值觀kap生活型態.
營隊期間, 有林--先-生ê引chhōa, góan差不多kā Pi-thâu-pòe se̍h透透--a, i mā kā góan講真chē故事, 像「3粒ē oan-ke ê石頭」,「毛蟹穴」,「百年鐵樹」......等等, 想bē到風水地理ē-tàng影響hiah chē人ê生活kap思想, hō͘ góa感覺真pháiⁿ相信.
另外, 林--先-生有kā góan講tio̍h i tī Pi-thâu-pòe chhòng社區營造ê過程kap感觸, koh講社區運動tō是ài kā問題複雜化, 雖bóng做ê過程ē kap人發生衝突, ē發現人ê自私, m̄-koh, che lóng是做社區運動必要--ê.
有chi̍t-kóa人tòa tī kāng chi̍t-kho͘-lê-á, 發現問題ê時chūn, chit tīn人ē-tàng產生kāng款ê意志, 共同來解決問題, chit tīn人組成ê範圍tō是1 ê社區, 講khah簡單--ê, tō是ài hō͘ ta̍k ê人感覺ka-tī有尊嚴, 有存在ê價值, án-ne, 社區意識kap社區運動chiah推廣ē起--來.
Chit-má林--先-生已經kā Pi-thâu-pòe真chē所在pìⁿ kah chiok súi, m̄-koh i講社區運動chit條路, i koh beh拚20冬--leh! 希望台灣各地ê人lóng ē-tàng有社區ê意識, kā ka-tī tòa ê所在好好á整理, 用lán ê雙手去thiàⁿ惜lán ê土地.
最後, 真感謝TGB ê成員舉辦chit ê chiah-nī有特色ê營隊, hō͘ góa學tio̍h chiah chē, 特別是西螺農村ê景緻kap歷史, Pi-thâu-pòe ê故事kap文化, koh有kap a伯, a-ḿ ê對話, góa ē kā in當做góa siōng美麗ê記tì!
