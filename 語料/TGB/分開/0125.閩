談教育
紐西蘭ê教育連續kúi-nā冬hō͘聯合國文教組織評定做教育siōng優良ê國家. 無jōa久chìn前, 1 ê紐西蘭教育者來到台灣分享紐西蘭ê教育理念, i講kan-taⁿ 4 ê重點: 快樂, 自信, 正面, 勇敢. Chiah-nī簡單? Góa想, 台灣ê教育者kap大部份家長可能ē真無認同!
Góan ang前kúi工看tio̍h 1間安親班外口ê走廊, 有小學生排隊khiā tī hia, ta̍k-ê to搖頭擺腦大聲teh背三字經. I講he chiok sêng某1間連鎖髮廊, 要求員工上班前tī店門口做體操hoah口號ê景象. Che hō͘ góan ang擋bē-tiâu tī厝內ná講ná kiāu三字經.
台灣到今á日為止, 教育ê重點是聖人教育, 所謂ê『四維八德』koh加『四書五經』──『禮, 義, 廉, 恥, 忠, 孝, 仁, 愛, 信, 義, 和, 平』. 經過千年實證, chit款聖人教育無法度培養出聖人, kan-taⁿ ē培養出講1套做1套, 無一致ê小人. Góa認為『四維八德』siōng適合用來罵--人, 只要對方有對góa不利ê所在, tōē-sái chhìn-chhái sa chiah-ê kā人tì帽á, 不止á方便. Ah nā所謂ê『聖賢典範』──『溫, 良, 恭, 儉, 讓』, 不過是經過電腦修改ê數位相片niâ, 只要掌握媒體, 自然tō pìⁿ聖賢.
橫直góa想, hit-kóa愛看gín-á背『弟子規』ê家長, 絕對bē同意紐西蘭ê快樂, 自信, 正面, 勇敢chit 4 ê教育重點, ē-sái產生人類ê救星, 自由ê燈塔, 民族ê長城--lah!
