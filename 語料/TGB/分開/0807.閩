管家beh造反@Noya
Tú聽tio̍h做老師--ê因為ka-tī ê權利beh行街頭抗爭, góa 1時soah gāng--去, m̄知比一般人khah好過ê in是koh beh爭siáⁿ?
Tī台灣, 若照3角形ê經濟結構來看, 軍公教階層是踏tī大多數人民ê頭殼頂, 享受統治者賞賜特權ê管理階層, m̄-tāⁿ靠台灣人ê稅金teh飼--in, koh替統治者用無形ê思想統治台灣人. Tī歷史ê水chhiâng--nih, in大多數是替ROC統治台灣奴隸ê管家, m̄-bat kap台灣人khiā chò-hóe--過.
Chit-má, ROC財政hō͘ in ka-tī bú kah kiōng beh破產, the̍h台灣人ê錢補bē lī, 就想beh ùi管家ê lak-tē-á jîm--tām-po̍h, soah hō͘ chiah-ê做老師--ê tiô--起-來.
西方進步國家ê社會改革力量, 是靠有自覺ê知識分子引chhōa人民大眾, 長期kap國家機器鬥爭來--ê, chit-ê基礎是吸收進步思想ê知識分子, 透過教育hō͘人民有思想武器, kui-ê過程內底, 教育體制是重要koh有力ê工具.
M̄-koh tī台灣, 教育體制hō͘ lán--ê顛倒是保守koh封建ê價值觀, 教lán tio̍h乖乖á認份做奴隸, m̄-thang想孔想縫beh péng beh反. M̄-tāⁿ思想教育受控制, 連教育預算hām資源mā受剝削, 一直hông Cancel, 台灣人kan-taⁿ lān-pha tēⁿ--leh忍--lòai, 若無, 就是ka-tī想phiat步chhōe出路.
現此時情勢威脅tio̍h管家ê薪水tē-á, in就跳出來講in是kap奴隸khiā chò-hóe, kāng款hō͘ ROC頭家剝削--ê, ta̍k-ê ài kap in chò-hóe爭取勞動權, án-ne in chiah有法tō͘繼續替lán ê教育phah拚.
借問, 大多數做老師--ê, tang時kap台灣人民khiā chò-hóe--a? Tang時變做受剝削ê勞工--a? Tang時為台灣ê教育出力--a? Tang時有心beh khiā出來改變社會--a? 台灣人爭取工會組織權ê時, in tī toh位? 台灣人要求教科書ài有台灣歷史地理, ài有母語教育ê時, in tī toh位? 台灣人tī街頭用血hām性命kap ROC頭家chhia拚ê時, in koh tī toh位?
In kan-taⁿ kiu tī教育體制ê殼á內底, 教lán ê gín-á m̄-thang想beh做革命者, 行街頭--ê lóng是食飽siuⁿ閑, 擾亂社會治安ê暴民, 乖乖á做奴隸khah無tāi-chì. Chit-má ka-tī ê利益受威脅, 就翻頭叫ta̍k-ê ài khiā出來相thīn?
當然, tī民主國家, 爭取勞動權是值得支持--ê, m̄-koh前提是, 做老師--ê是m̄是勞工ài先定義清楚, lán bē-sái單純用「頭家薪勞」ê關係來看, in是chit-ê統治體制執行思想控制ê共犯.
今á日in若正港覺醒, ài先檢討ka-tī是共犯結構, mā請in chò-hóe來爭取勞動條件ê改善kap教育品質ê提升, án-ne chiah是正港有良心有自覺ê教育家!
