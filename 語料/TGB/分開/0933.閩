牛寮á ê故事@Toa-thau-lian
A母嫁a爸了後, 就tòe a爸顧厝--nih這tè 3分地. Chhiâng-chāi a爸去工場上班, góan 3個gín-á tī學校上課, a-má顧厝, a母就tī園--nih作sit, 中晝chiah tńg來厝--nih hioh-khùn.
到我讀國中ê時chūn, 園邊--á ê牛寮á有欠tēⁿ牛奶ê cha-bó͘人工(góan lóng講chó͘人工), 時間ùi thàu早 5點到 7點, e-po͘ 4點到 6點, 1工lóng總 4點鐘, 有470 kho͘, 月給差不多1萬4千外, 1冬會tàng hioh 7工, a爸想講上班時間bē kài長, 會sái加減thàn就bóng thàn, 就鼓勵a母去牛寮á食頭路.
雖bóng講是 1工上班 4點鐘, m̄-koh tiāⁿ-tiāⁿ上beh 6點鐘. Tēⁿ牛奶ê cha-bó͘人lóng總chiah 4個, 1工ài tēⁿ 1000隻牛á, tī hia ê時間lóng用khiā--ê, 無thang坐, 加--出-來ê時間koh無算加班費, 上班若慢到, 牛頭á (góan庄á人lóng án-ne叫牛寮á ê頭家)面就臭kah比豬屎koh khah臭, 下班時間若kā人chhiân--著, i soah無要無緊, 1點á都bē pháiⁿ勢.
這個頭路kui年thàng天lóng無hioh-khùn, 連過年mā ài做, 全勤有700 kho͘, 請假1工算1個月ê全勤額, 若請假3工, 3個月ê全勤就無--a. Góan若hioh-kôaⁿ hioh熱beh tńg去a-má hia chhit-thô, a母lóng m̄-bat請假超過3工, 因為kha手無hiah chē, chhun-ê人khang-khòe量會siuⁿ重; 6月初我就大學出業--a, thàn這個時chūn叫a母來花蓮chhit-thô, i一直m̄敢答應, 因為i m̄敢開嘴請假. 福利kan-taⁿ中秋送 1盒月餅, 過年包300 kho͘紅包, 牛頭á ê kho̍k, góan hia是kui庄thong人知.
A母這個頭路做beh 8冬--a, 半冬起10 kho͘, 1冬加1工ê休假, m̄-koh起到510 kho͘ ê時chūn就無koh起--a; chit-má全勤獎金mā無--a, 休假bē-sái hioh, 牛頭á換錢chún過, 1工算500 kho͘.
對 1個beh tī勞動市場食頭路ê cha-bó͘人來講, 分--著ê是月給少, hō͘人管理指揮ê khang-khòe, hit份薪水雖bóng m̄是維持家庭ê主要收入, m̄-koh對kui個家庭經濟有chiâⁿ大ê作用, 連án-ne ê頭路做--起-來mā是無輕鬆, koh會hō͘頭家剝削.
對a母來講, 萬外kh¬總--是1筆錢, chit-má 2個gín-á tī外口讀冊, 事事項項lóng ài錢, 園--nih ê sit頭koh無kài穩定, 這份頭路bóng做加減收, koh án-chóaⁿ艱苦, mā tio̍h au到 3個gín-á lóng出業......, a母心肝底án-ne想.
