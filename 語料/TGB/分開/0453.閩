既得利益者ê制憲
真chē人認為台灣已經是獨立ê國家, kan-taⁿ差「國家iáu-bōe正常化」, ài緊正名制憲iah是轉型正義. M̄-koh外來體制到底結束--a bōe? 雖bóng台灣民主化--a, koh hām總統to lóng人民選--出-來-a, m̄-koh 60年來ê政治kap經濟結構kám改變--a? 講khah簡單--leh, chit-má是toh 1款勢力繼續teh決定lán社會ê發展.
用「制憲」做例來看, 制憲kám tō一定表示原底ê體制, 原底ê社會力hông hiàm出歷史ê舞台--a? 像中華人民共和國頭尾制定過5部憲法, m̄-koh kan-taⁿ是權力結構做chi̍t-kóa調整, 社會力關係iû-gôan無改變.
1 ê國家內部瓦解舊體制了後, iah是1 ê民族脫離外來殖民統治來獨立了後, 制憲ê過程, 是瓦解舊體制kap外來統治ê主要力量來決定--ê, 意思tō是講, 是形成chit-ê主要力量ê社會力來teh決定新憲法kap新體制. Chit-ê主要力量代表--ê, 是無kâng ê階級, 族群, 團體.......chiah-ê組成ê社會力, 制憲tō是kā新ê社會力變化kap新ê社會關係, 落實做新ê政治體制, chit-ê過程當然是新ê社會力來teh主導kap決定--ê.
像Czechoslovakia ián倒共產黨一黨體制了後, 制定新憲法kap新體制--ê當然是主導運動ê「憲章派」kap「公民論壇」, 除去chit-ê運動代表ê力量, koh beh hō͘ toh chi̍t-kóa社會力chò-hóe入--來, 當然是in來teh決定--ê, 「公民論壇」內部成員mā代表chē-chē無kâng ê社會力, 制定新憲法ê過程, tō是chiah-ê新ê社會力teh互相kà力.
Koh來看南非結束種族隔離, 是ANC chiah-ê烏人反抗運動組織ê力量, 迫白人政府ài交出政權, 大選了後chiah組成制憲大會, m̄是先選舉, 白人政府chiah交出政權. 制憲大會ê代表是瓦解白人統治體制ê烏人反抗運動組織teh主導, ANC內部mā有代表無kāng族群, 無kāng階級ê社會力ê派系, kám beh排除白人參與, 當然mā是tī烏人反抗運動ê IFP kap ANC主流派chiah-ê新力量kà力了後chiah決定--ê.
越南kā美國kap法國ê勢力趕走, ián倒南越政權, 完成國家ê統一kap獨立了後, 新憲法, 新體制主要是kúi 10冬來領導獨立戰爭ê越南獨立同盟來主導. 越南獨立同盟是統一戰線, 內部mā有無kâng ê派系勢力, 像越南共產黨, 民主派, 自由派chiah-ê, m̄-koh掌握主導權--ê是原本ê越南共產黨(越南勞動黨), 舊南越政權當然無權力參與新社會, 新體制ê起造!
台灣chit-má teh hoah ê「制憲」若正經pháng ē行, 新憲法條文ē án-chóaⁿ寫--出-來? 雖bóng in ē徵求無kāng社會團體ê意見, m̄-koh決定權tī siáng手頭? 是siáng有資格組成「制憲會議」? Kám m̄是ài照目前hiah-ê政黨ê選票比例來組成? Chiah-ê主要政黨代表siáⁿ-mih款ê社會力?
中國國民黨是外來統治集團, 台灣人beh起造新國家, 新體制kap新社會, tio̍h-ài先用進步ê人民群眾力量, kā既得利益者ê權力結構瓦解, hō͘國民黨chit-ê反動ê政治力tī台灣社會消失--去! M̄-koh in chit-chūn hoah ê制憲, nah顛倒是teh kā舊底ê政治, 經濟結構「合理化」?
所謂「國家正常化」chit款主張, kám有iáⁿ是teh起造新國家, 新體制? 台灣進步ê社會力逼kah中華民國體制一直niū, m̄-koh無kā kiat hō͘倒, 到尾iáu是kā主導權hām決定權交tńg去hō͘既得利益ê社會集團, che tō是lán kúi 10冬來teh追求ê「台獨」?
