賣命ê人生
10月底, 東北季風tng透kah sngh-sngh叫, 暗頭á 5點外, 接tio̍h小弟ê電話, i講in工地hia ná teh做風颱--leh. 小弟tī高雄大寮1間做火爐ê公司chia̍h頭路, 8--月開始hông派去麥寮六輕出張, àn-sǹg ài tī hia 1冬ê時間. Chhím去無jōa久, tō tn̄g tio̍h i支援ê case tng teh趕工結案, hō͘ i連續3禮拜無thang hioh(拜6禮拜mā lóng續leh做). 前chi̍t-chām-á有六輕毒氣漏洩ê新聞, 問i, 小弟講hia ê空氣ta̍k工lóng chiok bái--ê, 準無漏洩, i tō phīⁿ kah kiōng-beh中毒--a. Tī麥寮人封路抗議六輕hit kúi工, in有受影響停工1工, koh來in tō提早上班, 想bē到隔tńg工麥寮人phēng in koh-khah早封路, 是講3工1禮拜tō soah戲--a.
有thang hioh-khùn ê日子, 小弟tō ē拜5暗tńg厝, 拜1 chái chiah koh kap同事去麥寮, m̄-koh拜6禮拜iáu是不時ē hō͘公司叫去加班. 親像頂禮拜5, 小弟e-po͘早早tō tńg到大寮公司, soah一直koh做到翻tńg工e-po͘ 5點chiah tńg厝. 問i, 小弟講tú好有1 ê case teh-beh到期, koh tú tio̍h拜5, m̄-chiah趕tī hit工kā收--起-來. I講, 連續30 kúi點鐘做無停khùn, thiám kah beh死! 其實i iáu-bōe去麥寮出張chìn前tō ta̍k不時tio̍h加班--a, ta̍k工lóng早早出門òaⁿ-òaⁿ chiah tńg--來, 拜6禮拜mā tiāⁿ-tiāⁿ ài去做. 看i án-ne, koh想tio̍h『過勞死』ê新聞hiah-nī chē, 實在是hō͘人chiâⁿ煩惱有高血壓ê i, 身體早慢ē bē堪--chit.
前chi̍t-chām-á國光石化ê tāi-chì媒體炒kah lāu-jia̍t滾滾, 李遠哲連署反對ê聲明了後, hōan-sè是bē堪chit企業界ê壓力, sûi koh表示講i反對國光石化設廠, m̄-koh無反對石化產業. 有影是前後矛盾ê廢話! 石化產業頂ē頭算算--leh, 影響層面ē-sái講是包山包海ê闊, m̄-koh mā是頭號ê汙染產業, tī石化產業界chia̍h頭路ê人, 可比講góan小弟, 是出賣ka-tī ê健康替公司thàn-chîⁿ. 台灣beh有好ê競爭力, beh有好ê生活品質, 勞工beh有好ê勞動條件, 產業升級是無thang走閃--ê. 產業升級m̄是加工pìⁿ代工, 是確實ê產業轉型, 技術提升. 台灣ê問題m̄是無法度拒絕石化業kap石化產品, 是lán無第2種選擇!
知影小弟ê情形, 叔伯小妹直直講ài去勞工局申訴--lah, góa笑笑問小弟,「Ài替lí去申訴--無?」I mā笑笑, chiâⁿ無奈講,「免--lah, góan做工程--ê本底tō是án-ne.」Tī電話中, góa ká-ná聽tio̍h ná風颱ê東北季風teh háu.
