Siáng ê 228?
2004年ê 228, 民進黨為beh選舉, 舉辦「手牽手護台灣」, hit chūn góa teh做兵, 除去chió數大專兵, 隊上大多數兵á對chit chân tāi-chì完全無chùn-būn--tio̍h. 2005年ê 228無辦積極動員ê大型活動, 媒體無teh吵, 宣傳車無tī街á路hoah聲o͘-ián. Chit siaⁿ, soah連hit-kóa chió數ê大專兵mā無聲無說.
2006年ê 228, 受難者家屬廖繼斌講in beh kā 228 pàng bē記, m̄-koh chit ê社會無容允, i講án-ne真無道德.
Tng有人iáu m̄知228是siáⁿ; 有人tng teh認bat 228, 浸tī hit款情緒--nih; 有人已經知iáⁿ siuⁿ chē, 擋bē tiâu內心ê拖磨, beh緊kā pàng bē記.
對chit chân影響台灣戰後發展ê歷史事件, 反應kap感受nah有chiah大ê差別?
做兵, 隊上編制有70 ê兵á, 其中大專生無到10 ê, 真罕得有chiah長ê時間hām ka-tī無kāng背景ê人chò-hóe, mā因為án-ne chiah有機會了解, nah ē in hām「台灣」(歷史kap公共事務)行bē óa? Nah ē lán認為chiok要緊ê tāi-chì, in soah無siáⁿ感覺?
當然siōng直接想--tio̍h-ê, 一定是歷史教育無深化, 體制內lóng是大中國思想ê教育...... chit-kóa緣故.
M̄-koh in大部份lóng是人teh講ê『七年級生』(1983~85), 是所謂台灣意識tng teh成長運動ê期間, 是『認識台灣』課程kiat kah流血流滴, chiⁿ入去體制內教材ê時chām.
Nah ē lóng無chùn-būn--tio̍h?
Chit-kóa做兵á伴kā góa講, 228是lín chit-kóa讀冊人ê tāi-chì, hām in無tī-tāi, kiàn-pái to講chi̍t-kóa醫生, 律師, 讀冊人hông thâi--死, he是lín gâu人ê tāi-chì--lah!「In tau死人hām góa有siáⁿ關係? Góan tī外口學sai-á, bîn-á-chài, 後1 tǹg tī toh to m̄知, nah有êng工chhap chit-kóa國家大事!」
講--ê mā無m̄ tio̍h, 便若講228, ká-ná一直強調hit chūn台灣ê知識精英已經是國際標準ê知識份子, in hông thâi--死, 是台灣chiok大ê損失, 致使台灣無gâu人......
無tō是受難家屬真悲傷, 講in ê sī大是hông冤枉, 無緣無故hông lia̍h--去, 到chit-má m̄知tī toh, chiok可憐--ê.
Chiah-ê講--ê lóng是1部份, 問題是破碎ê歷史beh án-chóaⁿ整合出勇koh chāi, 推進歷史ê大路--leh? 碎kô͘-kô͘ ê歷史解說kā lán牽bán tiâu, 無法tō͘整理出時代大勢, 觀照自身ê悲慘, 進1步chhiâu-chhōe出社會發展ê明確路線, án-ne tō m̄-thang怪講, 大多數人看無歷史hām in ê牽連.
到目前, lán iáu看tio̍h主流媒體, kā chit款國家機器ê屠殺定位做族群衝突: 只要外省人hām本省人和好tō無tāi-chì; 無, tō講時間久--a tō ē bē記; 228 ê時, China人有救台灣人, 台灣人mā有救China人, 所以只要ta̍k-ê互相諒解, 族群tō有好未來......chit款看--起-來bē-su真tio̍h ê言論. Góa ê做兵á伴, iah是一般社會大眾永遠m̄知228是siáⁿ, mā無法tō͘ tì覺228 hām in ê牽連.
談論koh研究, 是tháu歷史結ê重要過程, m̄-koh m̄是全部.
若chún beh tī辯證過程--nih, 形成台灣人ê國族認同, 進1步起造新國家, án-ne是koh khah無夠!
Siáng ê 228? 精英ê 228, 受難家屬ê 228, iah是全體台灣人民ê 228?
Che同時teh思考, 知iáⁿ 228 beh chhòng siáⁿ? 1947 ê台灣, 是iáu-bōe有國族意識ê台灣, 是beh戰beh和iáu hoe-lok-lok ê台灣, mā因為án-ne輸kah hi-lè-lè.
Lán用10年來認bat 228, 採集相關民間資料, m̄-koh bē-tàng taⁿ-á停留tī chit ê層次, chit款切離--ê, m̄是為beh行動來確立ê認知, 到尾--á, soah連siāng簡單--ê:「中華民國外來體制是元兇」mā無法tō͘ pìⁿ做人民ê基本認識.
Lí teh beh看tio̍h真chē人知iáⁿ 228--a, m̄-koh in ê態度tō bē-su teh了解另外1 ê所在ê tāi-chì, 知是知, 是koh án-chóaⁿ? 極加是同情, 只有可憐niâ, soah bē憤怒.
Siáng ê 228? 牽涉真闊, 認bat, 行動kap目標, lí kám準備好beh問ka-tī--a?
