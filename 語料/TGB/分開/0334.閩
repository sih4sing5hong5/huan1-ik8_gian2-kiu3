朋友tī文化團體chia̍h頭路, 最近招góa去看kúi齣戲, mā真chia̍p kap i討論i tī khang-khòe場看--tio̍h ê現象, hō͘ góa對台灣ê文化藝術團體kap文化運動ê發展有chi̍t-kóa觀察.
其中1場《浮浪貢開花》,「金枝演社」結合歌á戲, o͘-phiat-lah(opera) kap台灣餐廳歌舞show ê表演方式, khioh chiok生活性ê題材做劇本, 用笑khoe koh khai-kho ê演技, 表現出台灣50~60時代ê社會背景, mā反映出現代台灣人心理ê期待.
若kap in tī舊年演出ê另外1齣戲《玉梅與天來》sio比phēng,《浮浪貢開花》ê內容設計普普á, mā khah欠缺ē hō͘人思考ê諷刺性, m̄-koh in運用lán生活--nih chiâⁿ sù-siông ê題材, koh使用lán社會--nih siōng生活化ê台語, in ê演出kā觀眾giú tǹg去性命kap生活ê記tì--nih, 真有感染力.
講tio̍h使用台語ê表演, 一般人siōng tāi-seng想--tio̍h-ê一定是歌á戲iah是布袋戲, m̄-koh歌á戲iah是布袋戲ê戲齣全是「教忠教孝」ê意識, China毒tiâu chiâⁿ深. 頂段講--ê hit款劇團雖bóng台灣主體性ê自信iáu無夠chāi,「文化中國」kap「族群融合」ê毒mā iáu跳bē離, m̄-koh若sio比較來看, 顛倒khah值得來kā o͘-ián, mā khah ē hō͘一般台灣人tī戲齣--nih chhōe-tio̍h自信. 問題是, in soah hām beh維持--落-去to真chia̍h力.
若khah有明確ê政治意識kap社會批判思想, 反映出社會現實, 像chit款文化藝術活動ê影響力百面比政治iah是社會運動koh-khah強.
Chit kúi冬來, 經過所謂ê「本土化」了後, tī主流社會內底, 台語iah台灣文化iû-gôan hông看做是「俗民化」「生活性」, 無夠iù-siù, 當然tī資源分配mā輸--人, kan-taⁿ thang khioh人pun chhun--ê.
文化藝術ê發展, 實際上kap統治階級ê支持有真大ê關係. 台灣自早tō一直受外來者統治, m̄-bat發展出在地ka-tī ê統治階級, lán無khah早歐洲ê貴族kap教會, mā無現代國家佔統治地位ê資產階級, koh-khah無第三世界國家ê民族資本家, 台灣社會殖民ê性質mā iáu無消除, lán to iáu-bōe戰贏統治霸權--leh, lán ê文化kap價值認同beh nah有thang pìⁿ做主流, beh nah ē有自信來chiâⁿ做chit-ê社會ê主體?
Beh piàⁿ-tó中華民國體制, beh改變台灣被統治ê狀態, 起造公平合理ê新社會, tāi-seng tio̍h-ài先hō͘ lán ê思想, 文化kap價值體系有夠勇, chiah有夠力來對抗kap瓦解統治者ê優勢霸權.
台灣ê本土企業家óa-hù chit-ê體制, 靠無合理政策kap特權, chiah有今á日ê經濟優勢地位, 準beh, in mā是用做seng-lí thàn-chîⁿ ê思考, kan-taⁿ ē投資成功koh主流ê文化藝術活動. Ah若有資源有影響力hiah-ê本土派頭人, in主要ê「投資」lóng hē tī政治面ê短期輸贏, in kám有hit-lō眼界beh長期支持文化運動? In kám有beh對抗, beh瓦解統治霸權kap價值體系ê思考kap企圖?
Thô͘若無夠肥, 播--落ê種kám ē勇?
台灣社會m̄-nā政治上受壓制, 經濟上受剝削, mā m̄-nā文化, 語言kap歷史記tì hông扭曲, hām精神kap心理mā hō͘外來統治體制形成ê文化霸權thún-ta̍h tah底(chiah ē ta̍k-ê lóng ut-chut無thang siau-tháu). Tī文化霸權ê戰爭, lán根本bē-chēng戰tō輸kah thiám-thiám--a!
