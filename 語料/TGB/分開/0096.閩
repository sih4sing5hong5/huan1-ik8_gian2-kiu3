新店面落成hit工, 烏龍請媽祖金身去到店頭前ah-tīn, koh kā桌á排kah長長長, 媽祖牌供物khǹg kah kui桌頂, 神案桌前koh khǹg 1 kha大香爐, 新來ê百gōa人全叫來tàu-saⁿ-kāng. 有chit-kóa細hàn--ê thang hoah, 烏龍ê 4 ê徒弟á kap A砲kan-taⁿ出1隻chhùi tō好--a. Mi̍h-kiāⁿ排好了後A國叫八家將先去化妝phah面, 20 kúi ê八家將pun做3團, phah面好了後tō tī廟埕練習踏kha步互相比試. 20 kúi ê八家將看--起-來chiok大tīn, hò͘ⁿ-hiân ê村民jú來jú chē. A國看tio̍h來tàu-lāu-jia̍t ê人來kah差不多--a, tō入去店--nih kā烏龍講, 烏龍聽tio̍h A國ê報告了後講:「時辰差不多--a, 叫大家chò-hóe來拜拜!」
烏龍ê徒弟á kā人lóng集óa--來, 等烏龍出--來, 點chi̍t大堆香pun hō͘ ta̍k-ê, 連tī邊--á看lāu-jia̍t ê村民to有. 香pun好了後, ta̍k-ê khiā tī烏龍後piah, tòe烏龍拜媽祖. 烏龍chhùi--nih se̍h-se̍h念, ná念ná拜, 拜kúi分鐘久了後chiah kā香插入香爐, 後piah ê人mā sûi-ê-á kā香插入香爐--nih. 拜好了後烏龍tùi店--nih行--去, kap店--nih ê村民ai-sat-chuh lim茶.茶iáu lim無半杯--leh, 外口tō有人teh hoah:「To̍h火--a!」A中衝出去外口看, tī外口hoah講:「發爐--a!」Koh衝入店--nih大聲講:「師父, 發爐--a!」烏龍頭àⁿ-àⁿ無反應. 有村民講:「烏龍師, 外口金爐發爐--a, lí beh出去看--chi̍t-ē-無?」烏龍iáu是頭àⁿ-àⁿ. Ta̍k-ê tng感覺怪奇, hiông-hiông烏龍一直kho͘-ù-á koh hàiⁿ頭. A民講:「師父khí-tâng--a!神明附身--a!」Chhím講soah, 烏龍tō khiā起來ǹg外口行, ta̍k-ê mā tòe leh行--出-去.
烏龍行到媽祖神像頭前大聲用cha-bó͘人聲講:「眾將官.」講soah, tī外口hit 20 kúi ê八家將mā khí-tâng, sûi-ê-á kek khut勢khiā tī烏龍頭前. Tī邊--á看lāu-jia̍t ê村民hō͘ án-ne ê聲勢háⁿ kah嘴á開開, 烏龍ê徒弟á ûn-ûn-á講:「媽祖降駕有siáⁿ hoan-hù?」講soah 4 ê chò-tīn跪--落-去, 村民看in跪mā tòe leh跪.續--落烏龍用cha-bó͘聲kap A中1 ê tâng-ki 1 ê桌頭來來去去, 大概ê意思是講今á日是好日, 媽祖chhōa天兵天將來慶祝, 供物真好chia̍h, 問講是àn toh來--ê, 後pái供物lóng用chit ê牌子, 媽祖派烏龍師來庄--nih表現真好, 叫ta̍k-ê ài捐chîⁿ捐地建設地方……, tō án-ne poaⁿ半點鐘久. Tī in 1句來1句去ê時chūn, 八家將手the̍h法器pháiⁿ面chhiuⁿtùi村民, háⁿ chi̍t-ē無人敢tín動. 烏龍kap A中ê對話chiok大聲, 現場lóng聽kah清清楚楚, 表演soah koh 1 pái交帶講供物chiok好chia̍h, 天兵天將mā lóng kek kah chiok滿足--ê chiah集體退駕. 退駕soah, 烏龍hông chhah去樓頂hioh-khùn, 八家將繼續表演.烏龍ê 4 ê徒弟á kap村民討論tú-chiah媽祖講ê話, koh介紹店--nih ê善冊, 講是媽祖叫ta̍k-ê ài ke看善冊, koh kā in講有鐵板神算數字秘訣, iah koh有eng暗慶祝新店開幕有辦桌kap歌舞表演, chiah-ê tāi-chì chiok緊tō tī庄--nih傳--開-a.
Eng暗烏龍辦桌請村民, 除去替廟--nih ê人保留10外桌, chhun--ê lóng開放hō͘村民, ta̍k-ê ná欣賞歌舞ná chia̍h辦桌ná看煙火, khah òaⁿ到無位thang坐--ê oan-na有炒米粉thang chia̍h. 村民對烏龍o-ló kah ē tak-chi̍h, sûi-ê-á kā i敬酒, 烏龍kap A中A華A民A國koh有A砲kui暝笑kah chhùi-á lī-sai-sai. 烏龍看tio̍h歌舞團有1 ê cha-bó͘唱歌好聽身材koh好, 現場sûi包1 ê大紅包hō͘i, koh hoan-hù A國, 表演soah安排去i ê房間, 講是beh請教i歌唱技巧, A國知影烏龍師ê意思tō照辦. Hit暝, kui庄頭ná teh辦喜事--leh, kui暗lóng teh講媽祖kap天兵天將降駕ê神jiah, koh有烏龍師做ê好事.
