幼稚園ê暗影
今á日chái-khí上班, 經過ta̍k工ài行--過ê幼稚園門口, hn̄g-hn̄g tō聽tio̍h gín-á大聲哀叫ê哭聲, 1 ê趕beh上班ê爸爸, 頭mā無oa̍t tō ùi幼稚園緊行--出-來, chit-chūn hông留tī幼稚園內底ê gín-á, 看tio̍h爸爸走--去ê身影, i ê哭聲jú hiông jú大聲. 親目chiu看tio̍h chit 1幕, hiông-hiông想tio̍h ka-tī éng-kòe mā bat án-ne, 原來tī台灣, 大人一直用粗魯koh暴力ê方式teh傷害gín-á ê心靈.
Cha-bó͘-kiáⁿ ê暗影
Cha-bó͘-kiáⁿ 4歲ê時, 無koh hō͘奶母chhōa, 換試讀khiā-ke附近ê幼稚園, 過團體生活. Tō ná像大多數ê gín-á, tī無se̍k-sāi ê環境, 面對chheⁿ-hūn ê人, 接觸經驗外ê tāi-chì, 會不止á無適應, cha-bó͘-kiáⁿ ta̍k工beh去學校chìn前tō一直chiok不安, thèng-hāu到學校門口i tō開始哭, 需要一直安tah, 甚至tio̍h kap i chò-hóe入去教室陪--i, i chiah願意入--去.
Tō án-ne陪i讀kúi工了後, ē記得ká-ná第5工ê時, hoān-sè幼稚園認為góa ta̍k工tī教室陪cha-bó͘-kiáⁿ, 顛倒hō͘ cha-bó͘-kiáⁿ無法度khah緊適應學校, hit 1工園長竟然tī大門口無tiuⁿ-tî tō ùi góa chia kā cha-bó͘-kiáⁿ hiông-hiông抱--去, 無chhap cha-bó͘-kiáⁿ驚人ê哭聲, 園長kā想beh liòng--開ê cha-bó͘-kiáⁿ ngē抱tiâu--leh, ná走ná oa̍t頭kā góa講無問題, i來處理, koh叫góa趕緊離開, 了後i緊跑入去教室. Góa m̄知beh án-chóaⁿ反應, tī幼稚園門口khiā chi̍t-ē-á, chiah ta̍uh-ta̍uh-á駛車離開, 心內chiâⁿ不安.
Boeh暗á去接cha-bó͘-kiáⁿ ê時, 園長kā góa講:「Chái-khí抱--入-去了後, cha-bó͘-kiáⁿ ná哭koh ná chhoah ka-tī ê頭毛, 個性chiâⁿ ngē!」Góa完全m̄知影1 ê 4歲ê gín-á, 竟然ē用chiah-nī失控koh暴烈ê方式來傷害ka-tī, chiah有thang表達i ê憤怒! Chit ê tāi-chì góa一直khǹg tī心內, 驚對gín-á產生暗影. 10冬後, 有1 pái kap cha-bó͘-kiáⁿ khai-káng ê時講tio̍h chit項tāi-chì, i講hit工chái-khí tī幼稚園發生ê tāi-chì i記kah chiok清楚, mā ē記得ka-tī有出力chhoah頭毛, i講he是i siōng傷心ê tāi-chì之一. 天ah! 因為大人ê粗魯對待, soah造chiâⁿ gín-á久長ê暗影!
今á日chái-khí, koh 1 pái看tio̍h kāng款ê畫面, 心內iáu是chiâⁿ艱苦. 對大人來講, kan-taⁿ是短短kúi點鐘ê分離, m̄-koh gín-á感受--tio̍h-ê, soah是hông pàng-sak ê驚惶kap不安.
Góa ê大hàn小弟去讀幼稚園是35冬前ê tāi-chì--a. I讀國校chìn前, mā bat讀過1冬ê幼稚園, 因為是厝內ê大kiáⁿ, sī大人專工kā i送去隔壁庄新開ê幼稚園. Hit-tang-chūn, 庄腳gín-á lóng chiok欣羡ē-sái讀幼稚園ê gín-á, 因為ta̍k工有好chia̍h ê點心kap中tàu-tǹg thang chia̍h, m̄-koh小弟chēng細hàn tō無受sok-pa̍k自由koàn-sì, chiok無愛坐tī教室內底hông限制行動, ta̍k工lóng無想beh去幼稚園.
有1工, i總算偷走o̍h成功, ka-tī走出幼稚園, 1 ê人走tńg厝, m̄-koh pháiⁿ運tī半路經過厝邊tau ê時, hō͘ goán老父ê朋友發現i phāiⁿ冊包á偷走o̍h, chit-chūn chit ê厝邊soah熱心過頭beh替goán老父教kiáⁿ, 直接the̍h soh-á kā goán小弟pa̍k tī in tau門口路邊ê電火柱, pa̍k tī hia hō͘人看, hō͘ goán小弟永遠m̄敢koh偷走o̍h, chit條新聞koh tī庄頭hông當做笑詼tāi teh傳.
小弟偷走o̍h事件, 無意中góa pìⁿ受益者──陪讀. A-pa a母hō͘ góa陪小弟去學校讀冊, 一直到i完全適應幼稚園ê生活.
一直無問過小弟, i hông pa̍k tī電火柱ê tāi-chì kám有對i後--來ê人生產生siáⁿ-mih款ê暗影? Góa想無--ê是, 無論是30 kúi冬前ê小弟, 10 kúi冬前ê cha-bó͘-kiáⁿ, iah是今á日經過ê幼稚園, ùi khah早到chit-má, 幼稚園門口iû-goân有gín-á kap父母bē-su beh永遠辭別ê tāi-chì發生, 是án-chóaⁿ大人bē耐心安tah gín-á ê情緒, 同理gín-á tī新環境ê不安kap驚惶ê感受?
Gín-á無m̄-tio̍h, m̄-tio̍h--ê永遠是自私ê大人.
