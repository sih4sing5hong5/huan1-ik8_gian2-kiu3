SOI ê體驗
Che是góa第6 kái參與SOI(生活營), 連做兵to無làng-phāng, 講實--ê, chit kái本chiâⁿ無siáⁿ khùi力thang來, 為tio̍h人生行到十字路口, m̄知beh chông tùi toh去, bú kah ka-tī 1粒頭2粒大. Chit段時間ná來ná無自信, ná來ná hoe. 做兵chìn前真明確ê方向, bē-su行入去無尾巷, 行無路--a.
Hām Chheng-siông兄熟sāi 5冬--a, ē來參與運動ê人, 個性lóng beh kâng beh kâng, 死決, 對達成目的ê手段真ku-mo͘, 對ka-tī要求chiok kôan, 結果, soah pìⁿ-chiâⁿ別人ê壓力. 看Chheng-siông兄chit-má chiah溫和, 真pháiⁿ料想i古早hō͘人感覺pháiⁿ-chhèng-chhèng, bē-su beh kâng thiah食落腹.
自開始hām Chheng-siông兄Bí-hông姊對話以來, góa 1步1步調整ka-tī ê kha步. 來宜蘭作田koh khah有感受, 田--nih ê sit頭有iáⁿ bē急--得, tio̍h照步來, pîn-thâu來. 因為天公伯--á teh做導演, 1 ê風颱, 1 chūn西北雨, tō有可能tī短時間內毀掉1季ê粒積. 運動, 感情, khang-khòe, kám m̄是oan-na án-ne? Lán taⁿ-á ē-sái粒積ka-tī hit ê領域ê事工kap人脈, 備辦ke-si等待. 國家社會ê情勢變化, 歷史改變ê chhiàng-suh kám要求ē來?
啟仁講góa無sêng大學生, 特別是m̄敢相信góa出業ê科系hām學校. 若準講參與TGB有siáⁿ-mih幫chān, góa想, siāng明顯--ê tō是chit部份. 不斷對外接觸, kôan層ê政府官員, 大學教授, 基層ê食頭路人, 計程車ùn-chiàng, 致使m̄-bat有正式工作經驗ê góa, tiāⁿ hō͘人當做已經有kóa社會經驗.
Ta̍k-ê hōan-sè真oh理解, góa是án-chóaⁿ 1方面拚命吸收知識, 1方面koh盡khùi力kā知識份子ê外表剝剝--落-來? 精英式頂對下ê指導, 無論是知識傳播, 政策推行iah是社區營造, lóng hō͘知識(包括文字kap語言) hām大多數人民jú行jú hn̄g, 全民參與án-ne來choaⁿ-á無可能去,『群眾是無能無知而且盲動的』ê假象tō án-ne形成. Khiā tī chit款認bat, 落基層hām草根民眾chò-hóe phah拚, 是góa做兵chìn前對ka-tī ê承諾, 是góa ê驕傲kap光榮.
做兵有khah久ê時間hām kho͘-á外, 真正社會kē層ê人chò-hóe, hō͘ góa注意tio̍h ka-tī ê定位hām運動ê mê-kak. Tī工人, choh-sit人目--nih, tō算góa koh khah án-chóaⁿ kek-hòng-hòng, pàng hō͘ la-hi la-hi, 講社會話, 極加是1 ê比較khah bat社會mê-kak ê讀冊人, góa無法tō͘變做in!
另外, in tī khah óa近自然ê所在生活, tī草地大hàn, soah無beh關心環境保護, 若無, tō是排斥公共事務ê參與. 當中ê緣故m̄是chhan像kho͘-á內讀冊人ioh--ê hiah簡單, he是綜合性ê因素, 是社會總和ê病因, góa iáu無法tō͘真明確講--出-來.
一直用頭殼, 有kóa bē記得心teh講siáⁿ--a! Siông--哥出國讀冊chìn前, tō有去i hia勞動ê經驗. Kha踏塗, 頭taⁿ天, 用kha chat台灣ê心脈真chán, 因為ē thiám kah siáⁿ-mih lóng無才tiāu想, kan-taⁿē-tàng感受, 心teh tì覺.
Chit piàn營隊, mā是6年來講siāng少話--ê, 實在是認為分析siuⁿ chē, 實踐siuⁿ少, mā真久m̄-bat聽人講話, góa是講純粹teh聽, kan-taⁿ聽niā-niā.
對外無強力放送營隊ê消息, 真歡喜koh ē-sái看tio̍h啟仁, 懿玲kap揚珊. 互相無熟sāi, m̄-koh憑對土地ê熱情, 人hām人ê寸尺來pìⁿ短. 看tio̍h啟仁, chiok懷念大學1~2年ê時, 想beh飛tō飛, 想beh走tō走, m̄免顧慮che掛心he, mā無需要看頭看尾. 揚珊kiau góan去田--nih ê hit chái-á, 真正厲害, góa kap A-gôan已經bē堪得炎koh毒ê日頭, tī邊--á hioh喘, i koh teh khau草...........(真kiàn-siàu).
勇敢追求心內ê夢, 做ka-tī想beh做ê tāi-chì, 應該是TGB hō͘ ta̍k-ê siāng大ê鼓舞. Chit 3冬來, kā重心轉tùi社區kap地方(西螺Pi-thâu-pòe, 埔里Taⁿ-bí-kheⁿ), hō͘ góa有實踐ê模型thang參考. Éng-pái活動結束, 吸收siāng chē--ê是知識, chit piàn soah有1款『身心舒暢』ê感覺, ká-ná罩kui天頂ê烏雲, 已經phiaⁿ tī kha-chiah-phiaⁿ後--a. Kut-la̍t拚--落tō tio̍h--a!
