Hông背叛ê階級意識kap重生
Ùi大學出業參與階級解放運動到taⁿ, góa一直teh思考: 是án-chóaⁿ台灣社會無階級意識?
本底góa kioh是除去藍領階級, 大部份食頭路人lóng自認是中產階級, 最近chit kúi冬tī社會ê siōng低層勞動, chiah發現原因m̄是chiah單純. 台灣社會ē欠缺階級意識是有原因--ê:
1. 勞動者siuⁿ過頭自卑: 多數低層勞動者lóng認為ka-tī teh做--ê是「thàn ê錢siōng少, sit頭siōng辛苦, siōng ē hō͘人嫌」ê khang-khòe, in kui世人無替ka-tī爭取過勞動權益, 連1句話to m̄-bat講--過. Chit種人kan-taⁿ tú-tio̍h公司關廠iah是hông裁員ê時, chiah ē緊去chhōe立委iah是議員, tī媒體頭前啼啼哭哭. 韓國ê清潔工1月日6萬6, 台灣kan-taⁿ有2萬1, m̄-koh台灣ê勞動者kám bat想--過: he是jōa chē韓國工人自焚, kap鎮暴鬥爭, 犧牲性命, 流血流汗ê結果. 無m̄-tio̍h! 韓國ê勞動者有錢, 有尊嚴, m̄-koh he是in奮鬥ê成果, 台灣--leh?
2. 慣勢做jiàu-pê-á: che是無論cha-po͘ cha-bó͘ lóng有ê現象, 為tio̍h beh得tio̍h頭家信任, ta̍k ê人lóng想辦法beh去iah同事ê隱私, 甚至出賣靈魂, 烏白生話. Che當然kap國民黨60 kúi冬來ê教育機制有關係: 做老師--ê總--是ē tī in班--nih培養jiàu-pê-á系統, hō͘同學互相監視; lō͘尾chit種歹性癖mā chah入去社會, 資方當然tō順勢借力, khang-khòe場ê分化免想mā知.
3. 傲慢, 自大, kek權威: chit種現象cha-po͘ khah chē. 大概是受tio̍h軍隊文化ê影響, 老鳥欺負菜鳥bē-su pìⁿ做1種慣例. 無論hit ê勞動者tī khang-khòe場是siáⁿ地位, 準是siōng低級ê勞動者, 看tio̍h菜鳥入來公司, tō ē對菜鳥kek權威khùi, ná ka-tī jōa gâu tú jōa gâu; bē-su i tō是管理階級, 有chit款ê心態, 勞工beh án-chóaⁿ團結--起-來? Koh-khah免講beh產生階級意識.
當然, chiah-ê問題m̄是無法度解決, 先鋒黨tō是beh積極扮演教育ê角色.
所有ê革命lóng是少數人發動--ê, tō ná像Cuba建國chhím頭mā kan-taⁿ有82 ê人. M̄-koh chiah-ê少數人若有真好ê特質, tōē加速組織ê發展kap革命ê進展.
1 ê優秀ê先鋒黨員siōng無ài有ē-kha 3項特質:
1. 思想: chia講ê思想m̄是教成員kui工kā《資本論》mo͘h-tiâu-tiâu, 讀死冊ê人chiah ē án-ne. Chia講ê思想是成員tio̍h-ài理解lán beh起造ê社會主義國家是siáⁿ-mih狀態? 是án-chóaⁿ社會主義國家比資本主義國家khah有人性? 是án-chóaⁿ社會主義國家ē-tàng保障人ùi出世, chhiâⁿ養, 教育, 破病到死亡? 國家若ē-tàng保障chiah-ê tāi-chì, 個人koh ē-tàng貢獻siáⁿ款能力來促進社會進步?
2. 說服力: chiâⁿ做1 ê先鋒黨員, tio̍h-ài知影基本ê唯物史觀kap唯物辯證法. M̄-koh lán m̄是beh lo-lo-so-so強迫別人ài隨接受lán ê觀點. Ùi教育心理學ê角度來看, 有時á「聽」比講koh-khah有效; tī聽人講ê過程, lán tio̍h-ài把握時機切入lán ê觀點, hō͘對方產生思考ê空間. 先鋒黨員ài ē記--得, 說服永遠m̄是chi̍t-ē做tō隨看ē tio̍h效果ê khang-khòe.
3. 勇氣: chia講ê勇氣m̄是拆鐵絲網á, phah鎮暴警察hit款勇氣; mā m̄是khiā tiàm指揮車頂kôan, 等leh hông用集會遊行法起訴ê勇氣. Chia講ê勇氣, 是開嘴對lí隔壁同事做組織ê勇氣. Lán知影chiâⁿ chē人tī社運團體ê場總--是講kah嘴角全波, m̄-koh若tńg去到ka-tī ê khang-khòe場, 隨tō kiu--起-來, siáⁿ-mih話to m̄敢講, siáⁿ-mih tāi-chì to m̄敢做. Bú革命tō是ài ùi ka-tī身軀邊開始做, 做kah好iah bái先mài講, m̄-koh若siáⁿ to m̄做, tō準lí是街頭hit款衝組--ê, 對chit ê體制iáu是無任何影響.
Chit kúi冬來, góa認為台灣人ê奴隸性格愈tiâu愈深, 老1輩--ê已經內化到心肝底--a, chit款歹性癖mā已經tò͘去到少年輩, 對後1代góa m̄敢預測. M̄-koh góa深深相信, lán先鋒組織ê khang-khòe若做kah有夠實在, 有夠健全, lán早慢有才調脫離奴隸ê命運: 世界所有ê階級解放史lóng證明che是唯一ê路, 台灣kám ē-sái例外?
