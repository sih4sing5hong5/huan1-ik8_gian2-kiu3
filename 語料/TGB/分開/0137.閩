Siūⁿ-khì ê權利
親愛ê妹妹, lí講去學校chiok thó-chè時間, kui-khì tńg厝補眠khah贏. 若m̄是為tio̍h內申分數, lí根本無願意tī學校thó-chè時間.
聽lí講同學上課ê時, 私底下khai-káng, chhit-thô, 導師甚至koh遲到, sam不gō͘時hō͘ lí tī鎖tiâu--leh ê教室外口thèng-hāu. 化學老師無先準備beh上課ê內容, ka-tī bē-hiáu--ê koh烏白教, kap補習班ê化學老師上課ê內容起衝突, hō͘補習班ê化學老師對學校ê老師不止á siūⁿ-khì.
Góa問lí, 校長kám lóng無teh chhap tāi-chì? Lí講, 校長teh無閒別項, chiok chió teh chhap學校ê tāi-chì.
親愛ê妹妹, 聽tio̍h學校發生chiah chē m̄-tio̍h ê tāi-chì, góa有影chiok siūⁿ-khì--ê, 免講mā ē-tàng理解lí對chit-kóa現象siūⁿ-khì ê心情. 是講另外1方面, góa mā chiâⁿ歡喜lí ē-hiáu siūⁿ-khì. Lí ài知影, 所有ê同學lóng有資格對chit-kóa無負責ê大人siūⁿ-khì, m̄-koh請lí觀察, kám有ta̍k ê同學lóng ē-hiáu siūⁿ-khì? Kám是大多數ê人lóng「kòan-sì」chit款ê環境? 甚至in kioh-sī án-ne hông對待是「正常狀態」?
無的確lí深入觀察了後ē koh-khah siūⁿ-khì. M̄-koh, 請m̄-thang因為lí ê同學m̄知影ài siūⁿ-khì iah是自暴自棄來輕忽in. Lí ê同學無lí hiah好運, 校長, 老師lóng無做好in該做ê tāi-chì. Lí讀ê頂1 ê學校hō͘ lí知影1 ê正常ê學校是án-chóaⁿ教育學生, lí mā tī hia o̍h tio̍h尊敬老師, 尊重同學. 請lí思考, lí chit-má ê同學kám無ǹg望ka-tī mā ē-sái有機會tī好ê環境中學習?
Ta̍k-ê lóng知影, 國3 chit冬ē chiok艱苦. Che是排除雜念, 專心準備升學考試ê關鍵時期. Tng lí認真讀冊ê時, tō是teh kā同學講: tī kāng 1間學校, kāng 1班, 面對kāng款ê老師, 若ka-tī有想beh認真讀冊, iáu是做ē到--ê, kám m̄是--leh?
Ùi lí開始去讀冊一直到國2 chiah長ê時間--nih, góa kan-taⁿ ǹg望lí ē-tàng kah意學校. Góa認為kah意學校是真重要ê tāi-chì, 有快樂ê學校生活chiah有thang有快樂ê學習. Góa知影khah早ê lí確實chiok快樂--ê, mā知影目前ê學校kap lí éng-kòe ê經驗無kâng. Góa ǹg望lí想像未來ê高中快樂ê生活, kā i當做讀冊ê動力. Koh-khah án-chóaⁿ講, 國校á kap國中góa ē-sái替lí選擇, m̄-koh高中ê選擇權soah完全掌握tī lí ka-tī手頭. 加油!
