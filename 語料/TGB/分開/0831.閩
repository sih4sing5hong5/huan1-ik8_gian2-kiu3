2001年後學期góan社團(花師台語文社) àn-sǹg beh訪問1-kóa花蓮在地ê社運工作者, 寶珠老師是第1 ê拜訪ê對象. 3月25, 出日頭ê e-po͘時á, góan tī環保聯盟花蓮分會ê辦公室, 用布cha̍h光ê房間內底, ná聽寶珠老師講i參與花蓮環保運動ê過程, ná看i準備ê『幻燈片』.
寶珠老師tī 1992年tńg來花蓮, tú開始差不多有年半ê時間, lóng teh做花蓮人文方面ê田野調查. I本身是Hak-ngìn, 田野調查主要針對in家族ê移民歷史, Hak-ngìn tī花蓮開墾ê過程, 廟á ê意義kap原住民文化. Tī調查ê過程內底, i mā發現in本底tòa tī苗栗南庄附近, 厝--nih是種甘蔗--ê, 尾--á因為大雨ê關係, 收成變bái, 尾手聽講花蓮ê土地真肥, 就tī 1910年hit kha-ta̍h-á搬sóa來花蓮, 到chit-má mā有90年--a. Éng過ùi China來到台灣, 有所謂ê「渡台限制」, ài羅漢腳á chiah有法tō͘來台灣開墾發展, 因為án-ne, 寶珠老師認為ka-tī hōan-sè mā有lām著Katagelan ê血統, 你若第1 kái看著--i, 穩當會lia̍h準i是原住民.
1993年, 寶珠老師加入環保聯盟, i ê觀點ùi人文方面, 進1步提升到探討環境開發對kui ê原住民傳統文化ê衝擊kap影響. Ē-kha是i參與花蓮ê環保運動chiah chē年, 對花蓮ê發展影響環境hām原住民傳統文化ê看法:
美崙á山éng過是Pangchah祖靈ê山, in ê傳說講khah早有1 ê叫做Alikaikai ê大sian人, i會食Pangchah ê人, koh會chau-that in ê cha-bó͘人, 落尾in發現1種植物會sái kā大sian人趕走, he就是koaⁿ-bang, in就kā 5節ê koaⁿ-bang縛縛--leh, the̍h來嚇驚Alikaikai, Alikaikai chiah投降, 自án-ne, chit ê所在變chiâⁿ in祖靈ê山. Koh來日據時代, 國民黨ê『退輔會』lóng bat設tī chia, 因為chit tah地勢khah kôan, 會sái看著海hām花蓮市, 是1 ê chiok重要ê戰略所在.
Ta̍k冬ê 5--月是Pangchah ê『捕魚祭』, khah óa東海岸--ê是『海祭』, khah óa平洋--ê是『河祭』, m̄-koh因為河川整治, 海洋污染......chiah ê原因, Pangchah ê傳統文化被逼來改變, che就是生態環境ê破壞對原住民ê衝擊.
親像tòa tī奇美ê Pangchah, in tī chia生thòaⁿ, óa『秀姑巒溪』, 有in傳統ê洪水傳說, 成年禮(12~20歲), 年歲階級真嚴格, mā有系統teh訓練in傳統ê歌舞, 做兵對in來講是chiok重要ê tāi-chì, 表示已經tńg大人--a; ta̍k冬『捕魚祭』, 是beh訓練每1 ê年歲階級應該做ê tāi-chì, siàu念感謝老母, 個人恩怨mā tī chit ê時chūn做結束, tī chit工kan-taⁿ會sái食魚, 生薑, hah-hah kap蔥á. Chit種lia̍h魚文化有i ê意義tī--leh, m̄-koh國民黨政府soah叫in m̄-thang ta̍k年lóng辦『捕魚祭』, 2冬辦1 kái就好, KMT政府認為in lia̍h魚會破害生態; 其實Pangchah in ta̍k年lia̍h魚lóng會換所在, khah細隻ê魚á mā會放生, 根本bē影響生態, KMT政府kan-taⁿ the̍h弱勢族群開刀, 犧牲原住民ê傳統文化, soah bòai去lia̍h hiah-ê違法污染溪á kap大海ê人, koh khah bòai檢討ka-tī ê經濟發展政策hām造chiâⁿ ê環境問題, 完全khiā tī資本主義ê立場, àn-sǹg beh kā lia̍h魚文化變作生態觀光, sńg-tn̄g原住民族群ê傳統文化.
Beh chhōe Pangchah ê部落真簡單, 若看著Pachilu, 附近就一定會有Pangchah.
In koh叫做拜壺族群, 主要tī花蓮富里南部, hia ê漢人lóng叫in「埔á人」, m̄-koh in無愛hō͘人án-ne叫, 因為án-ne講加減有phìⁿ-siùⁿ ê意思. Silaya hō͘漢人同化了後, 若無講ka-tī是平埔族--ê, 外人chiâⁿ oh看會出--來; in teh拜祖先ê時, 有--ê koh會用Silaya ê傳統方式, 親像編花kho͘, 若khah chim-chiok--ê, 猶原會sái ùi chi̍t-kóa所在看出in是平埔族.
⊙Kavalan----
長久以來in hông khàm tī Pangchah部落內底, bòai突顯ka-tī是Kavalan, 加減hō͘ Pangchah同化--去-a. M̄-koh lán iáu會sái ùi in ê傳統chhēng-chhah----白衫烏褲裙認--出-來, 另外mā會sái ùi in祖公á墓來判斷, Kavalan慣勢號Bake(a公) ê名, 所以in ê名tiāⁿ-tiāⁿ會Repeat.
⊙Là-sap水, 石頭肉粽 ê污染----
親像花蓮市ê pùn-sò場(tī七星潭khah過hia), 政府開1億ê經費起廢水處理廠, m̄-koh大雨若來, iáu是有600平方公里ê là-sap水會流tùi太平洋--去, 中華紙漿廠kap砂石á場ê là-sap水mā lóng直接排去太平洋, 原住民就是tī chit種環境teh辦『捕魚祭』, án-ne ê海kám koh有魚thang lia̍h? 就算lia̍h有魚, 魚kám會sái食? 美崙á溪ê源頭chit-má mā無水--a, ta̍k年若到『捕魚祭』, 政府chiah koh買南洋á iah是淡水魚hō͘原住民lia̍h, che kám m̄是chiok笑khoe chiok hàm--ê? 另外海kîⁿ mā lóng hō͘石頭肉粽霸佔去--a, Pangchah若beh辦『捕魚祭』, 就ài peh過石頭肉粽到khah頭前ê海kîⁿ辦, án-ne chiâⁿ chē老人就無才調peh--過, kan-taⁿ會sái留tī pò͘-hōaⁿ頂kôan看.
Chiah-ê石頭肉粽主要是挖山iah是石灰石做--ê, tī開採ê過程, 無品ê包商kä塗直接倒tī溪á--nih, 造chiâⁿ溪水bē通iah是『伏流水』, koh再講, 花蓮大細條溪á因為『河川整治』mā差不多lóng "pò͘-hōaⁿ化"--a, kan-taⁿ『秀姑巒溪』khah特別, i切過海岸山脈流到東海岸(花蓮溪是順海岸山脈teh流), 2 pêng iáu koh維持chiâⁿ完整ê水系, mā因為i是『泛舟』ê觀光點, chiah無受著破害, 會sái保存--落-來.
⊙Âng-būn塗工業污染----
台灣âng-būn塗使用量不止á大, 根據統計, tī美國, 1 ê人1年平均用350公斤ê âng-būn塗, 日本是300公斤, tī台灣是1000公斤, 大部份lóng用來做路, 做石頭肉粽kap公共工程, 因為廠商偷工減料, 品質無好, tiāⁿ-tiāⁿ ài用koh khah chē âng-būn塗來補, m̄-chiah lán台灣ê âng-būn塗會用gah chiah thó-chè.
KMT kap花蓮縣政府tī和平開發1 ê âng-būn塗專業區, hit tang-chūn講chit-ê專業區會sái引動經濟繁榮, 環保會做gah上好, 增加就業機會......chiah-ê好聽話.
Tī開發過程soah完全顛倒péng, 環境破壞了了, 工作機會lóng báu hō͘外勞, koh khah重要--ê是造chiâⁿ ê社會問題, hō͘在地人ke chiok無安全感. 雖bóng政府發hō͘在地人500萬補償金, m̄-koh在地ê原住民無「用錢」ê觀念, 真緊錢就開ta--a, koh回復éng過sàn赤ê日子, thâu路koh無tè chhōe......chit-ê專業區造chiâⁿ--ê是對kui-ê社會環境ê衝擊, ROC政府kám會sái因為in是chió數人, 就án-ne對待--in?
花蓮是1 ê chiok súi ê所在, 有chiâⁿ chē mi̍h-kiāⁿ值得lán去探討, bē-sái因為1時siáu貪, 就kā kui-ê自然環境lóng破害--去, koh影響/阻擋原住民本底ê傳統文化, m̄管是siáng, lóng無權力án-ne做.
