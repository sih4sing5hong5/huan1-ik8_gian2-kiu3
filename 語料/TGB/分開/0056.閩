長昇——知影Seediq Bale是「真正ê人」ê意思了後, góa頭1 ê想--tio̍h ê是長昇, 原來長昇tī性命中某1 ê時間點覺醒了後, 所phah-piàⁿ--ê是想beh做1 ê「真正ê人」. 原住民tī千百年前tō ē-hiáu用「人」ê概念來做ka-tī ê族名, hō͘平地人ê góan感覺ka-tī應該kiàn-siàu. 原住民「人」ê概念應該m̄ kan-taⁿ kap「獸」區別. 「Seediq」是1種性命ê價值, 性命ê價值hông破壞, 信仰hông扭曲ê時, 無論ài付出jōa chē代價, khiā起來kā本底lán ê討--tńg-來, che tō是Seediq Bale. 長昇是án-ne teh phah-piàⁿ, lán mā應該án-ne來phah-piàⁿ, kám m̄是? Sui-bóng lán身軀邊大多數人m̄知影siáⁿ-mih是「人」, in kan-taⁿ知影chîⁿ, kap koh-khah chē ê chîⁿ.
彩虹橋——Seediq信仰彩虹橋, Seediq人死了後, 彩虹橋有祖靈chhōa路, cha-po͘ ê手tio̍h-ài有洗mā洗bē掉ê血, chiah有資格通過考驗chiâⁿ做真正ê人. 是án-chóaⁿ傳說kap信仰ē-sái chiah-nī súi? 是án-chóaⁿ lán ê親chiâⁿ朋友lóng bē-su khong--ê kāng款, the̍h族譜去『尋根』修祖墓? Koh像siáu--ê kāng款燒香拜拜? 若有1工, góa mā為tio̍h kā góa本底應該ài有ê尊嚴討--tńg-來, 雙手bak kah全全血, 洗mā洗bē chheng-khì, góa mā想beh去彩虹橋, m̄-koh, m̄知影Seediq ê祖靈kám beh接受góa?
夢——Góa chhiâng-chāi tī夢--nih thâi敵人, 看tio̍h Seediq Bale內底tī公學校hit場「血祭祖靈」, hō͘ góa知影後回tī夢--nih應該用siáⁿ-mih方法ē-sái thâi kah koh-khah爽快. 電影分類kā Seediq Bale列做輔導級, góa認為m̄是細hàn gín-á tio̍h-ài有大人陪chiah thang看, 應該是cha-bó͘體chiah tio̍h-ài有人陪leh看.
人才——Seediq Bale看了chiah發現hông騙kúi 10冬, hiah-ê大導演lóng像無合格ê半桶師, 是án-chóaⁿ khah早chit款半桶師tī台灣lóng hông phô͘做國際大導演? Kán! China人有影bē kiàn-siàu, tī各行各業, 明明kan-taⁿ bat chi̍t-sut-a soah hông hó͘-lān做國際級--ê, chit款--ê百面是China人. 有實力ê人bē-giàn kap China人sio比phēng, 台灣ê電影ùi chit-má開始有「Seediq Bale障礙」, 無châi-tiāu突破--ê tō tiām--去!
