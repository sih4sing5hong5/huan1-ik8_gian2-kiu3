三通beh án-chóaⁿ雙贏?
自馬英九當選中華民國總統到taⁿ, 國民黨一再保證「三通」chit張選舉支票bē跳票. 台灣社會koh期待koh煩惱, 1方面期待「三通」了後有thang大thàn-chîⁿ, 1方面soah m̄知影「三通」了後對台灣ē有siáⁿ影響. M̄-koh話講倒tńg--來,「兩岸」到底是beh án-chóaⁿ通--leh?
坦白講,「三通」ê通郵kap通商早tō通--a, kan-taⁿ差tī 2 pêng政府正式承認niâ, chhun ê「通航」mā一定無可能阻擋--a; 國民黨積極beh跳脫kúi 10冬來ê困局, thang kā「直航談判」ê管道phah hō͘通. M̄-koh國民黨kap共產黨chi̍t-ē開始會談, sûi tō ē tú-tio̍h另外1 ê困局.
Tāi-seng in tio̍h-ài先面對1 ê問題: 2 pêng談判kám是「對等」ê地位? 北京政府在來to堅持兩岸恢復談判ê前提是「1 ê中國」chit-ê原則bē-sái改變, 台灣kan-taⁿ是地方政府iah是「自治政府」;m̄-koh就台灣chit-má政治現實ê發展, 國民黨soah bē-tàng接受mā m̄願接受. 兩岸問題若是「內政關係」, koh tio̍h「對等談判」, án-ne來tō chhun「交戰(叛亂)團體」chit-ê選擇, m̄-koh sûi koh tio̍h面對國民黨kap共產黨kúi 10冬來ê「歷史困局」, 北京政府m̄-nā tio̍h接受「國際介入」, koh ē hō͘中國內部其他獨立運動sa來運用, 當然chit步bē通. 若無, tio̍h-ài選擇「互相承認主權」ê「2 ê中國」模式, 若án-ne, sûi ài放棄「1 ê中國」原則, 2 pêng政府kúi 10冬來ê「政治神話」tō sûi破功, 中華民國統治台灣ê合法性mā ē sûi崩--去, 當然koh-khah bē通.
為tio̍h beh實現「直航」ê目的, 北京政府kap國民黨政府mā chiâⁿ有可能先『擱置爭議』, 來閃避chit-ê困局. M̄-koh三通了後相關ê法律問題in kám閃ē去?
三通了後, 正式開放中國觀光客來台灣ê時, 入境手續beh án-chóaⁿ處理? 中國觀光客tī台灣若發生消費iah是醫療糾紛, iah是未來中國人若來台灣chia̍h頭路, 法律beh án-chóaⁿ用? 若beh承認中國學歷, 2 pêng kúi 10冬來無kâng ê思想訓練, koh beh用siáⁿ款標準來認定? 若發生商業爭議, koh beh án-chóaⁿ處理? 台灣ê資金到taⁿ影響中國1半以上ê經濟活動, 三通了後2 pêng ê金融流通ē koh-khah方便, 像洗錢chiah-ê經濟犯罪, mā ē kā 2 pêng ê經濟秩序lā亂--去, in koh beh án-chóaⁿ處理?
過去百外冬來, 台灣一直kap世界sio通, 中國社會顛倒iáu停留tī「中國式社會主義」kap「天下中心」ê封閉世界, 無論是價值認知, 技術經驗, 思考觀念, 生活kòan-sì iah是生存模式, lóng天差地--leh,「三通」了後2 pêng社會直接接觸, ē一直累積無形ê社會成本, 長久來看一定ē造chiâⁿ混亂, 2 pêng ê社會lóng ē崩盤. Lán kám正經準備好beh「三通」--a?
「三通」到底ē hō͘ 2 pêng「雙贏」, iah是hō͘ 2 pêng chò-hóe死?
