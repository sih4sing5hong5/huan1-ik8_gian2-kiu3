Chit場3月抗爭
50萬「公民」khiā--出-來了後, koh來--leh?
反服務貿易協議chit場已經進行10月日ê運動, tī 3月18少年世代主導ê「佔領立法院」行動了後, hō͘全台灣看tio̍h chit ê議題, 3月23「佔領行政院」行動kā kui-ê社會lóng khiú入來chit場抗爭ê爭論--nih.
Chit場運動一直強調「堅持到底」ê決心, m̄-koh總--是看出步調混亂, 戰略思想, 政治操作, 媒體操作kap行動操作lóng lām-lām做kāng 1 ê層次. 3月21, 批判馬英九政權已經失去統治ê正當性了後, 續接提出ê訴求soah是「要求對話」; 無充分ê計畫為tio̍h beh分散壓力, hoah出「各地包圍國民黨黨部」. 過1禮拜了後ê訴求是「罷課, 罷工」; 50萬人chiūⁿ街頭了後, soah無châi-tiāu hō͘統治者具體ê壓力, sûi koh退tńg去「和平理性, 無限期佔領」ê模式. 兩岸協議監督條例若成功立法, 未來lán beh抵制中國統戰, 顛倒是ka-tī tok腳tok手; 呼召人民議會ê行動了後, tō kan-taⁿ是beh hō͘行政kap立法部門重視人民ê要求?
組織, 領導社會運動ê社運團體升級做「專業」ê「NGO」iah是「公民團體」ê過程, tī專業ê分析, 專業ê流程, 專業ê分工, 專業ê活動安排思考操作--nih, 抗爭ê集體意義pìⁿ做集體siau-tháu ê表演, 抗爭ê形式tio̍h配合媒體ê khùi口, 人民群眾mā ta̍uh-ta̍uh-á pìⁿ做「被動員」ê工具性iah是功能性ê角色, kan-taⁿ是配合戲齣演出ê活道具, 人民群眾ê意志tio̍h-ài服從決策中心ê「規格化」要求.
1906年Rosa Luxemburg tī德國社會民主黨(SPD) ê大會, 大聲批判SPD內底ê機會主義派, 批判in kā罷工當做1支刀á, tio̍h看in歡喜iah是照in ê需要, 決定kā刀á收入去lak袋á避免萬一, iah是poe̍h--開sa出來用. Chit-tang-chūn台灣反體制人民群眾ê熱情kap憤怒, kám m̄是tō hō͘頭人án-ne teh看待?
M̄-koh chit場抗爭mā m̄是全然無意義. Chit-pái反服務貿易協議ê爭論--nih, 已經出現kúi ê層次ê思考: 反國民黨; 反烏箱決策, 爭取內部民主健全化; 反統治體制kap中國霸權; 反自由貿易, 強調反剝削. Ùi chia mā thang來反省: 運動到底是beh對抗國家暴力, 瓦解政治經濟結構性的ê不義, iah是kan-taⁿ要意beh補強程序正義ê不足kap民主制度ê修正?
抗爭過程m̄-nā對馬政權提出chiâⁿ強烈ê挑戰, mā對檯面上ta̍k ê政黨明確表達出否定kap無信任; 對「秩序, 清潔, 規格化, 好公民」ê深刻反省kap批判, kā chit ê社會徹底hông洗腦到自我約束ê問題凸顯--出-來; tī社會對「佔領行動」合理iah無合理ê爭論--nih, 少年世代對大人世代ê不滿án-ne來爆發--出-來; 對秩序ê反省hām批判, koh續延到對運動領導核心「copy統治權力」ê挑戰kap質疑; 對國家機器ê壓迫kap暴力本質, mā tī chit場抗爭chiâⁿ做抗爭ê少年世代批判kap認知ê重點; 面對國家暴力全面ê壓制, 反抗ê暴力kap非暴力ê辯證mā已經開始.
Jú接近chit場運動核心ê少年世代, chiah-ê批判kap反省tō jú深刻, 運動退時行了後, chit-tīn少年世代經過外部否定, 自我懷疑kap深刻ê沈底了後, hoān-sè ē發展出對chit ê社會本質koh-khah根本性ê反省kap挑戰. Che是chit場運動hō͘ lán siōng有意義ê ǹg望.
