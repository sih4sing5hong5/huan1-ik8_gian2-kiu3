Ùi 2本韓國logic冊講起
Che號做防災訓練, 基本上台灣有chit款訓練, m̄-koh無chit款觀念. Ē記tit細hàn ê時學校有做過地動演習, 老師無講beh chhòng siáⁿ, mā無做災難發生ê時siōng重要ê順序訓練, kan-taⁿ hō͘ ta̍k-ê bih tī桌á-kha kek 1 ê pān, 對學生來講kan-taⁿ是免上課, ta̍k-ê chò-hóe chhit-thô-thô--leh niâ.
今á日tī擔任志工ê國校圖書室發現2本關係「logic」ê冊, 1本是文字, 1本是bàng-kah ê版本, 2本lóng是韓國冊chiah koh翻做中文. Góa想講khǹg tī冊格á學生khah bē注意--tio̍h, tō想beh the̍h去外口ê臨時冊櫥人khah看ē tio̍h.
冊the̍h tī手--nih去hō͘ kāng班ê志工看--tio̍h, 問góa是the̍h siáⁿ-mih冊, góa kā講是關係logic--ê. Góa kā i怨嘆講kui間圖書室關係logic--ê tō kan-taⁿ chit 2本, koh lóng是ùi韓國翻譯--來-ê. I問講nah ē án-ne? Góa kā i講, 韓國知影ka-tī mā tī漢文化kho͘-á--nih, 漢文化siōng欠缺--ê tō是logic ê訓練, 社會想beh進步tio̍h-ài ùi logic開始, 其實台灣ê教育者mā知影chit ê道理, m̄-koh in無想beh做!
I聽góa án-ne講sûi借tńg去厝, 講beh hō͘ in hāu-seⁿ看. 其實góa無講--ê是, 執政者無ǹg望民眾變khiáu, 因為gōng百姓chiah ē方便掌握. 總講1句, 台灣ê教育現場除了chió數有良心ê教師, 其他--ê lóng teh chhit-thô--lah.
