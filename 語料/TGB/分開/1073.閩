越南胡志明市四日行
2012年年尾真特別, góan臨時決定, kui家伙á走去越南胡志明市(Hồ Chí Minh City)過新曆年.
因為是chhóng-chhóng-pōng-pōng落決定, kan-taⁿ ē-tàng kā chìn前關係越南ê資料印落來先讀1遍, thang對近代越南ê歷史有大約á了解. 想tio̍h góa beh去拜訪ê chit ê國家, 是1 ê tī 100冬內戰贏法國, 美國kap中國3 ê強權ê國家, tō對chit ê有光榮歷史ê國家充滿敬意, ē有chit款情緒, 實在是因為chiâⁿ做1 ê su̍t-á台灣人ê心情對照.
到越南了後, tòa tī台商ê工場, khah有機會觀察tio̍h在地人民ê生活. Tāi-seng注意tio̍h chia ê交通有khah亂, 主要ê大路無其他替代車路iah是高速公路, 公共運輸工具mā無普遍, 公車li-li-lak-lak, 鐵路kan-taⁿ通單向, 無法度sio閃車, kui-ê都市kap sì-kho͘-ûi城鎮ê o͘-tó͘-bái kap自動車滿sì-kè, chit款光景bē-su電車iáu-bē開通chìn前ê台北, iah是南部加工出口區上下班時間ê情形.
Chia ê交通siōng特別--ê是, 路口hán tit有青紅燈, tō準tī交通chiok that ê十字路口, sì-kho͘-liàn-tńg來ê車mā是bē phah結, hīⁿ-khang邊chha̍k-hīⁿ ê喇叭聲paⁿ bē soah, 外地人是看kah驚心lún命, m̄-koh越南人bē-su有in ka-tī ē-tàng遵行ê規則. 台商講sńg笑講, 若設青紅燈, 在地人顛倒bē-hiáu騎o͘-tó͘-bái kap駛車--a. 顛倒是台商tī hia差不多lóng m̄敢ka-tī駛車.
交通講soah, chit pái印象真深--ê是越南人ê chia̍h-mi̍h. Tī台灣chia̍h ê越南料理kap實際越南ê chia̍h-mi̍h有影差kài chē, 總算體驗tio̍h真正在地ê越南chia̍h-mi̍h.
越南當地siōng普遍ê chia̍h-mi̍h——phở (河粉)有影好chia̍h, 重點m̄是phở, 是lán叫1碗phở koh ē kah kui大phiat-á chheⁿ ê菜蔬, che hō͘ góa印象chiâⁿ深. 有九層塔, bán掉葉á ê èng菜骨, iân-sui, koh有帶phang味m̄知名ê野菜, kap khǹg tī豆油ti̍h-á ê檸檬hām hiam-chio-á, phở phâng--來了後, 人客ē-sái隨意ka-tī chham--落, koh lām kóa『魚露』, tō是hō͘人懷念ê越南phở. Tī越南4工, góan ta̍k工lóng有chia̍h phở, tī機場beh離開chìn前mā koh緊去chia̍h 1碗phở chiah甘願.
Chit kúi工ê觀察, 發現越南ê chia̍h-mi̍h實在健康koh養生, chiâⁿ chē花á草á lóng thang好the̍h來做chia̍h-mi̍h. 台商講越南菜tō是chia̍h草, góa chit-chūn chia̍h了解chit句話ê意思. Góa chia̍h過軟骨無刺ê見笑草, 芎蕉花, 羊角豆, hiang-m̂, 九層塔, iân-sui, chiah-ê lóng是野生ê植物, m̄免大量落肥iah是chōaⁿ藥á. Che kap台灣東部Pangcah bán野菜做chia̍h-mi̍h真chhan像, m̄免專工種菜, 平常時á需要ê時chiah出去bán來煮chia̍h. 台灣人kòan-sì chia̍h蟲愛chia̍h ê菜, 應該tio̍h o̍h越南人iah是Pangcah, ke chia̍h kóa野生ê植物, chia̍h蟲無愛chia̍h ê菜, án-ne koh thèng好減chia̍h kóa農藥.
另外ài特別提起越南ê法國pháng, 因為bat hō͘法國統治, 當地ê法國pháng真耐pō͘, 真好chia̍h, in ē tīm牛肉湯ùn leh chia̍h, iah是kauh肉kap菜做早tǹg chia̍h. 整體來講, chia̍h-mi̍h無siáⁿ炒mā bē siuⁿ油, 真有健康養生ê概念.
續--落來講環境. Sui-bóng khah無發展, 因為iáu無重工業kap高污染ê產業, 相對來講污染無像中國hiah嚴重. Góan經過ê工業區有做衫--ê, 做鞋á, 五金零件, 藝術蠟燭chiah-ê工場, 台商講越南有生產石油m̄-koh無煉油廠. 因為án-ne, 生態環境iáu無重大ê破壞, chia̍h-mi̍h, 空氣kap水lóng iáu算安全. 台商講i去中國出張chah--tńg-來ê伴手禮, 越南ê同事lóng m̄敢chia̍h, 中國ê烏心食品國際出名, 連所得phēng中國khah kē ê越南勞工to棄嫌.
越南kap中國lóng是共產國家, m̄-koh tī中國beh開路, 起工場, 強制徵收土地是sù-siông--ê. 台商強調, tī越南, 徵收土地若有1戶無同意, 工程tō ē tiāⁿ--去, chiah ē公共工程建設進度chiok慢. Sio比phēng, 越南人對ka-tī ê財產主張, 比中國iáu是有khah chē ê保障, 越南政府相對khah文明--koa, sui-bóng貪官mā是1堆.
Góan有去1 ê無算觀光點ê紅樹林生態保護區, 是iáu teh初步規劃ê làm地, 佔地真khoah, 有kúi-nā條溪á流--過. 坐船se̍h 1點鐘, 雙pêng 水筆á ōm-ōm-ōm, 溪水chiâⁿ chheng-khì, làm地有chiâⁿ chē生物, 看ē tio̍h生態ê多元性. 溪流邊--á hán tit有人tòa, iáu保持chiâⁿ原始ê光景. 坐tī船--nih, 想tio̍h過去ê台江內海, tī荷蘭kap鄭成功iáu-bōe來chìn前, Siraya看--tio̍h ê光景應該kap góa目chiu前chit phiàn真sio-siāng! M̄-koh tī台灣, 400冬前ê làm地, 早tō kap Siraya kāng款消失tī歷史ê大水流--nih. Tī越南看tio̍h紅樹林, 想tio̍h台灣ê紅樹林, 心內失落感有夠重.
Siōng尾來講越戰留--落-來ê hō-jiah「Củ Chi (古芝) pōng-khang」, che是當年游擊戰hō͘美軍that tio̍h鐵枋ê所在. Hit-tang-chūn越共生活tī thô͘-kha底kúi-nā層ê pōng-khang--nih, 來無影去無蹤teh kiat美軍, pōng-khang有200公里長, kan-taⁿ開放1小段, koh特別hùn khoah, hùn kôan, thang hō͘觀光客參觀, 特別是hiah-ê肥chut-chut, hàn-chháu粗勇ê歐美人士.
Góa chiah nǹg入去無kúi分鐘, tī內底hit款壓迫感kap驚惶sûi chhèng kôan, sui-bóng pōng-khang內底有khui電風teh通風, m̄-koh góa iáu是kui身軀peⁿ kah ân-ân-ân. Cha-bó͘-kiáⁿ sán-thiu sán-thiu bē-su越南人, chi̍t-ē入pōng-khang, 無等--góan tō走kah無看leh影, góa驚kah大聲kā hoah. 身軀ku-ku tī pōng-khang內行, 看tio̍h有光, tī siōng近ê出口tō趕緊nǹg--出-來, 真phah-sńg無行kah了, 後pái應該先kā情緒穩定--落-來chiah nǹg--入-去, thang好靜心來體驗. M̄-koh tī e̍h-chiⁿ-chiⁿ ê pōng-khang內底, hit款驚惶iáu是ē hō͘人無tiuⁿ-tî感覺不安!
Tī觀光區góan真hán tit看tio̍h白頭毛ê老人, 1960年代ê中年人大部份lóng tī戰爭ê時死--去, 1場越戰, 美軍死5萬外人, 越南兵á kap人民死200外萬人. 美軍當年iā ê化學武器到taⁿ iáu teh污染土地, 生出chiok chē koh樣ê後代, 越南人為tio̍h越戰付出chiah-nī悽慘ê代價.
台商kā góa講越南政府官員貪污腐敗, 特別是公安無人敢做對頭. Tī that kah cha̍t-thóng-thóng ê大路, 看bē tio̍h警察teh維持交通, bē that車ê半暝, 交通警察soah kut-la̍t teh sì-kè開罰單. 警察欠chîⁿ tō出來開單, 車駛tī路--nih直直tú tio̍h過路收費站, chiok sêng台灣早期過橋收橋費, 過路收路費, 公然搶chîⁿ. 1 ê天然條件chiah好ê國家, 人民無應該是過chit款生活. 經過戰爭, hit-kóa死--去ê性命犧牲kám有價值? Che是tī越南hit kúi工一直khǹg tī心肝底ê疑問.
因為án-ne, góa無想beh去參觀戰爭博物館看hiah-ê流血犧牲ê圖像. 戰爭勝利了後, 接續ê統治者是chiah-nī-á貪污腐敗, 壓迫大眾. 若m̄是統治者chiah無能, tō bē有hiah chē越南新娘tio̍h離開ka-tī ê故鄉.
1975年hit段光榮勝利ê歷史, 對照chit-má越南新娘ê運命, 現實是chiah-nī-á殘酷, che kám是歷史ê必然? 勇敢有理想ê人lóng tī革命ê戰鬥--nih犧牲--a, 革命ê成果soah hō͘ su̍t-á割稻á尾, chit-kóa人反倒khiā tī人民頭殼頂, Hồ Chí Minh若看tio̍h chit-má ê越南, m̄知kám ē氣kah跳起來kiāu i chiah-ê信徒?
台商講越南chit kúi冬改變真大, 變化真緊, hōan-sè是想beh copy中國ê發展模式.
Tńg來台灣了後, ná lim ùi越南買--tńg-來ê咖啡, ná讀越南近代ê歷史, 越南咖啡lim---起-來感覺koh-khah苦koh-khah siap.
