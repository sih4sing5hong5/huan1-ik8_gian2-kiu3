A-khîm 1 piàn tī出版社編tio̍h 1本探討軍中意外事件ê冊, án-ne來se̍k-sāi Lò-kha--ê.
10冬前Lò-kha--ê in小弟tī金門做兵, 落部隊1月日後, 厝內soah接tio̍h gín-á ê死亡通知. 部隊主官講gín-á tī部隊適應不良, ka-tī想bē開跳海自殺.
厝, hiông-hiông崩--去. 世界, kui-ê變形--去.
In老母háu kah un tī thô͘-kha:「Chùn-liông......Chùn-liông......nah ē án-ne......Chùn-liông......góa ê心肝kiáⁿ......」懷胎10個月ê kiáⁿ, la̍k尿la̍k屎io大hàn, soah做兵做kah死--去, 做老母--ê bē-su心肝hông割1塊肉落--來.
In老父tiām-tiām流目屎, 尾後puh 1句:「Lóng是siuⁿ sēng kiáⁿ, chiah ē ka-tī想bē開......」
死kiáⁿ ê疼, 疼kah kan-taⁿ ē-tàng怨嘆ka-tī, 怨嘆老伴.
Lò-kha--ê大聲hoah:「Chùn-liông無可能ē自殺!」
Lò-kha--ê in tau khiā tī高雄前鎮, 老父老母tī加工區食頭路, Lò-kha--ê kap Chùn-liông是a-má io大hàn--ê. In 2 ê差8歲, chēng細hàn Lò-kha--ê tō chiok疼惜chit ê小弟, Chùn-liông mā kā i當做是兄哥koh ná老父án-ne尊chhûn, piān-nā有siáⁿ-mih tāi-chì, lóng是chhōe兄哥參詳.
Chùn-liông做兵了後, kúi-nā pái bat kā Lò-kha--ê講起tī軍中看bē過心ê tāi-chì, 包括主官ê刁難, 老兵ê ah-pà. Lò-kha--ê chiok了解ka-tī小弟好強ài出頭ê性, lóng勸Chùn-liông忍耐, chhùi齒根kā--leh, 順順á kā 1年8個月ê兵做了tō好, mài惹tāi-chì. Taⁿ Chùn-liông出tāi-chì, i認為無hiah單純.
家屬無beh接受gín-á自殺, 要求調查, mā sì-kè chhōe立委, 民意代表tàu-saⁿ-kāng.
1工, 軍方kap民意代表chò-hóe來到Lò-kha--ê in tau.
政戰主任:「Chùn-liông ma-ma, Chùn-liông pa-pa, 失去像Chùn-liông chiah-nī優秀ê兵, 實在是國軍chiok大ê損失, 發生chit款tāi-chì goán mā chiâⁿ艱苦, 部隊無kā gín-á照顧好, soah hō͘ i chi̍t時想bē開, goán ē好好á檢討, 請節哀.」講soah tu 1包紅包hō͘家屬.
Chùn-liông in老母:「Mài kā góa講是gín-á ka-tī想bē開, góa m̄信! Gín-á用行--ê入--去, taⁿ soah tó--leh出--來, 1句自殺tō beh hú-hú掉?」
市長秘書:「失去gín-á是siōng hō͘人艱苦ê tāi-chì, 一定ē chiok oh接受......che是市政府ê慰問金, goán知影che無法度補償lín失去gín-á ê疼, kan-taⁿ是chi̍t-sut-á心意, 事後ê處理, goán一定ē全力協助.」
Chùn-liông in老父:「Lán lóng知影部隊內底老鳥欺負菜鳥á ê情形有jōa嚴重, Chùn-liông m̄-nā 1 pái khà電話tńg來teh講, mā bat kā主官反應--過, 結果顛倒hông點油做記號, phah入去烏名單, hông盯jú ân, 操jú thiám. Chùn-liông ê個性chiâⁿ ngē, 是m̄是hông phah死chiah tàn落海, kui-ê過程軍方lóng無調查tō講gín-á適應不良ka-tī自殺, kā責任sak hō͘死--去ê gín-á, beh ài goán家屬相信siáⁿ?」
政戰主任:「Chit件tāi-chì講到tè部隊mā有責任, 無盡tio̍h督導管教ê責任, chiah ē發生chit款tāi-chì, 軍方ē積極替家屬爭取補償, 本底自殺......lán講『因病』, 撫恤金其實無jōa chē, 若爭取tio̍h『因公』, ē-sái領khah chē.」
Chùn-liông in老母:「Goán kiáⁿ ê性命m̄是像賣豬肉án-ne論斤秤兩teh賣--ê, goán kan-taⁿ想beh知影gín-á tī部隊到底發生siáⁿ-mih tāi-chì, 真相是siáⁿ!」
立委:「Chùn-liông ma-ma, m̄-thang hiah激動, ka-tī ài保重. Lán當然是beh討真相, ta̍k-ê家庭kā gín-á送入去部隊, gín-á ê狀況國家tio̍h-ài負完全ê責任, chiah ē有發生意外事件ê時相關ê補償規定, lán m̄是beh ài chîⁿ, che是lán ê權益, 應該the̍h--ê tō ài the̍h, lán mā tio̍h為lán ka-tī, 為家庭, 為後日á ê生活考慮ā. 辦公室chit-pêng絕對ē協助家屬要求軍方調查, 追真相.」
法醫驗屍, 發現Chùn-liông腹內出血, 身軀mā有外傷.
Lò-kha--ê對Chùn-liông ê死不止á自責, 當初時Chùn-liông tī電話中講ê話一直tī i頭殼內重複放送.「若是hit時chūn góa ē-tàng koh-khah注意, kā i tàu-saⁿ-kāng......」Lò-kha--ê心內直直án-ne kún-ká.
自責--ê m̄-nā Lò-kha--ê 1 ê, in老母mā怪ka-tī無ke khai時間關心gín-á, m̄-koh i ê憤怒kap m̄甘khah大過自責ê心情, 為tio̍h beh jiok真相, i kā khang-khòe辭掉, 專心beh kap軍方chhia-piàⁿ. Ah in老父是kiu入去ka-tī ê世界, 酒jú lim jú chē, 話jú講jú chió.
軍方調查結果是無證據講是「他殺」, 部隊主官督導不周, 造chiâⁿ Chùn-liông意外死亡, 班長, 排長, 連長, 營長有連帶責任, 有5 ê士官, 2 ê尉官, 1 ê少校hông記個. 軍方用「因公死亡」ê標準發hō͘家屬『撫恤金』.
「幾百萬tō beh tú 1條命?」Chùn-liông in老母kā Chùn-liông ê相片mo͘h-tiâu--leh, chiâⁿ m̄甘願.
「Lí m̄甘願, kám講góa tō甘願? Ah chit-má軍方調查報告to出--來-a, gín-á死--去tō是死--去--a, 無lí是beh koh án-chóaⁿ? Chùn-liông bē koh tńg--來-a......」Chùn-liông in老父大聲jiáng, 講hō͘ ka-tī聽ê成分khah大過講hō͘ in bó͘聽, bē-su chiah-ê話講--出-來i chiah有法度面對hāu-seⁿ ê離開.
尾手Lò-kha--ê chih接tio̍h久年teh sak軍中人權ê受難者家屬A-ngô͘姐, A-ngô͘姐in hāu-seⁿ 8冬前tī左營出港了後落海失蹤, 死體hō͘漁船á hô͘--tio̍h, 發現gín-á頭殼內有1支布袋針, 8冬來A-ngô͘姐sì-kè陳情抗爭, beh ài真相.
Kāng款是軍中受難者家屬, in互相看thàng對方ê疼, mā kā ka-tī心肝頭ê 孔嘴thián hō͘對方看, 透過分享疼ê過程, Lò-kha--ê in sī大人chiah有影接受Chùn-liông死--去ê事實.
聽A-ngô͘姐ê故事, Lò-kha--ê心頭hit ê自責ê重擔chiah tháu--落-來, 心內一直hō͘自責ah-tiâu--leh ê憤怒總算爆發--出-來, i boài án-ne準soah, i beh繼續jiok hō͘ i ē服ē甘願ê真相. Ùi A-ngô͘姐chia tit tio̍h力量, i mā kā氣力送hō͘ A-ngô͘姐, 開始sio-thīn.
A-khîm編chit本冊ê時38歲, 已經有2 ê gín-á--a, 大hàn cha-bó͘-kiáⁿ 5歲, 細hàn kiáⁿ 3歲, 特別ē-tàng感受tio̍h失去gín-á ê心情, 若是有1工A-hiông做兵死--去......想到chia, i kui-ê心肝結kui丸.
Tī hit本冊編好ê時, A-khîm tú好看tio̍h 9月初3軍人節A-ngô͘姐in beh抗議ê消息. Hit工, A-khîm kā公司請假半工, mā beh去參加. I beh當面kā A-ngô͘姐致意.
去到抗議現場, 參加ê人lóng chhēng印有大頭兵ê白衫, 抗議群眾tiām-tiām坐tī忠烈祠對面ê路邊, A-ngô͘姐tng teh無閒回應記者ê問題.
A-khîm行óa mā tiām-tiām坐--落-去. 半點鐘後, 抗議群眾khiā--起-來, 大聲hoah口號, 原來是總統ê車隊駛到忠烈祠--a. A-khîm mā tòe leh大聲hoah. In一直hoah到總統ê車隊駛--入-去無khoàiⁿ影--a chiah停, koh tiām-tiām坐--leh.
Chit-chūn, A-ngô͘姐看tio̍h A-khîm, 過來ai-sat-chuh.「請問lí是?」
A-khîm趕緊自我介紹, mā講tio̍h編ê hit本冊, 講ê時冊--nih寫ê畫面koh浮出目chiu前, i目kho͘紅紅kā A-ngô͘姐lám--leh, 無聲ê情感kā 2人kho͘-tiâu--leh.
A-ngô͘姐chhōa i se̍k-sāi其他家屬, 其中1 ê是Lò-kha--ê.
總統ê車隊出--來-a, ta̍k-ê又koh kā布條á khiú--leh, 大聲hoah口號.
Tī A-ngô͘姐in kiáⁿ死--去hit 1年, 軍中年度死亡人數超過400人. 1993到2002年台灣軍隊lóng總死2400人, ta̍k年有240 ê少年性命tō án-ne無--去. 透過軍中受難者家屬kap A-ngô͘姐ê走chông抗爭, 2002年了後, ta̍k年ê軍中死亡人數降到180人. 1 ê士兵ê死亡代表1 ê家庭ê破碎, 台灣無發生戰爭tō有hiah-nī chē軍中死傷案例, sī大人beh án-chóaⁿ thang安心送gín-á去做兵--leh?
