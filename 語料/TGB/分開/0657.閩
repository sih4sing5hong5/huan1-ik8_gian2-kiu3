寫tī「第6SOI」頭前 / Tōa-thâu-liân
有尊嚴ê勞工 / Tek-hôa
修台灣民族史ê感想 / Ui-chì
越南行踏日記 / Tōa-thâu-liân
Vietnam / Tek-hôa
Tōa-thâu-liân
「5 SOI」, 照 Ui-chì 講--ê, 表示 TGB ê 機關刊物《TGB 通訊》已經行過 5 ê 年冬, koh 來是「第 6 SOI」(第 6 冬)--a. TGB 成員一直利用《TGB 通訊》發聲, mā kap TGB ê 朋友 hām chih 接 ê 線保持聯繫. 1 路行--來, ka-chài 有 chē-chē 朋友 sio-thīn, hō͘ góan thang繼續行--落-去.
TGB 接續早期台語學生 ê 歷史, 想 beh 用少年人 ê khùi 力改變現此時猶原扭曲, 無公平, 無合理 ê 體制, TGB 是青年成長團體, mā ē-tàng 看做是思想啟蒙 ê group, iah 是 siàu 想 beh「改變社會」ê 組合. Tng 扭曲 ê 價值觀 chiâⁿ 做主流, tng 權威地位決定一切, tng 是非顛倒 péng, tng 本底 beh phah 破 ê 舊思想 pìⁿ-chiâⁿ chit-má 評價 tāi-chì ê 標準, TGB iáu 是 beh 堅持 góan ê 原則. 雖 bóng TGB 講--ê 寫--ê lóng 真 chha̍k 耳 chha̍k 目, 雖 bóng 有朋友勸 góan mài kā 話講 kah chiah 實在, 勸 góan mài 一直批判, 勸 góan ài 顧慮現實狀況 sió 吞忍--1-ê, 無, ē 得失真 chē 人, ē 真 oh tī 社會生存, m̄-koh, 準全世界 lóng ngē chèⁿ 講地球是3角--ê, TGB kám tio̍h-ài 騙 ka-tī 講地球 m̄ 是圓--ê?
M̄ 是頂 1 輩 ê 人做無夠, 是 lán chit 代目 chiu 金金放台灣繼續 hông thún, koh ku-ku-pih-pih siàu 想 beh am-khàm 早 tō li-li-lak-lak ê 世界, mā am-khàm ka-tī 共犯 ê 事實, 準 lán bòai 面對, 做奴隸 ê 悲哀 oan-na ē 出現 tī 惡夢--nih, 壓迫者 ê jiáu-á kāng 款 ē chhun 入去 lán ê 血肉--nih.
