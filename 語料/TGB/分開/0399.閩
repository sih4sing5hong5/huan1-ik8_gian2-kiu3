運動iah是選舉公司
民進黨選舉選贏iah選輸, kám tō代表台灣進步力量贏iah輸? 民進黨代表siáⁿ-mih款ê社會力量?
Kap中國國民黨sio比較, 民進黨當然得tio̍h khah chē社會進步力量ê期待kap支持, m̄-koh án-ne kám tōē-tàng講民進黨是代表社會進步力量ê政治力?
民進黨內底包括siáⁿ-mih款社會力? 有長期不滿國民黨統治ê民間力量; 有不滿國民黨ê政治壟斷, kut-la̍t teh爭取「高度自治」ê「反對運動者」; 有無kāng社運出身ê「政治工作者」; 有西瓜óa大pêng ê國民黨地方派系iah公職; 有民進黨爭取--過-來ê thiāu-á-kha, 差不多是本底國民黨掌握ê農會, 漁會, 宗親會, 水利會, 公會hām社會團體chiah-ê系統; 有ǹg望安定, 維持現狀ê中產階級; 有2 pêng teh-tù ê優勢階級; 當然mā有社會自主進步ê力量.
Kám是社會自主進步ê力量teh主導民進黨ê發展? 當然無可能! 民進黨內部m̄是各派社會自主進步力量teh競爭, 社會自主進步力量顛倒tio̍h kap hiah-ê政治iah地方勢力競爭, 甚至受tio̍h壓制.社運出身--ê若beh爭取參選公職iah參與黨職, tio̍h-ài óa附派系, mā ài kā原底社運ê思考,「轉型」pìⁿ做「政治工作者」ê人脈經營模式, koh tio̍h認同現狀, 接受現實. 像講勞工運動代表chiâⁿ做立委了後, sûi表示beh轉型做「全民立委」; 面對環保工作者chhōe in請願kap溝通, 有「環保立委」形象--ê soah講in mā tio̍h顧慮業者ê立場; 台獨運動組織出--來ê立委, 公開表示kap原組織劃清界線......
運動團體支持出--來ê政治代表, 早tō跳脫出運動ê思考kap方向, m̄-koh原底ê運動團體iû-gôan kā in當做是ka-tī人, soah koh tio̍h去kā ka-tī ê「同志」政治遊說兼拜託. Chiah-ê政治代表若無本底運動累積ê資源, kám有thang換tio̍h政治參與ê機會? Tú-tio̍h問題iah是面對選舉, 運動團體ê人脈hām資源當然是in ê基盤, 看--來in kap運動團體ná像是teh扮演無kāng角色, 互相配合. M̄-koh tī實際ê運作, 當然是政治工作者khiā phēng運動工作者hām運動團體khah kôan位, 運動對政治工作者, 對hiah-ê所謂ê政治代表, 根本無反制ê約束力, 顛倒péng, 運動團體soah tio̍h看政治工作者kap政治代表ê目色.
運動出身ê政治工作者入去民進黨, ē-sái講是「kōaⁿ別人ê人頭入黨」, mā án-ne chiah thang進入體制. M̄-koh無論就hiah-ê規則kap認知來講, in lóng是用個人身份, m̄是用「運動力量代表」ê角色入--去-ê; in m̄-tāⁿ無認為ka-tī是社會運動iah是進步自主力量ê「代表」, koh kā ka-tī看做是「代理人」, 運動kan-taⁿ是支持in入去權力場ê資源, 個人當然比團體khah大, in入去體制, 實際上無代表集體力量去參與. Chit款趨勢發展ê結果, tú-tú ē-tàng chiâⁿ做台灣運動經驗ê徹底反省, 包括運動hām chit-ê體制ê關係..
是án-chóaⁿ ē án-ne? Che tio̍h-ài koh另外討論. M̄-koh siōng基本--ê是, 台灣社會進步力量kā權力交hō͘ hiah-ê人, chiah koh用「分工論」來閃避運動ài嚴肅面對ê問題, 社會進步力量無形成有效ê集體力量, 台灣社會進步力量pìⁿ做1 ê 1 ê團體, 無chiâⁿ做「組織」, 無產生社會力指揮政治力ê思考kap運作, koh-khah無挑戰體制ê思想!
民進黨tō kan-taⁿ是「選舉公司」, m̄是思想ê競爭場, 是各派人馬ê kà力場, 拳頭母khah大khian講話tō大聲, 資源, 權位, 勢力kap選票ê考慮, phēng siáⁿ-mih óaⁿ-ko思想, 理念kap信念khah要緊, 理念pìⁿ做tio̍h服從權力. 反體制ê台灣人運動「轉型」pìⁿ做teh鞏固體制, 替體制合法化, che tō是「選舉優先」kap「民進選舉公司」ê功勞! 當然, che koh-khah是「蔣經國學校」ê大勝利!
