A-lân(5)@Toa-thau-lian
拜 5 課上 soah, A-lân 坐火車 beh tńg 花蓮, tī 台北到八堵 chit 段, 坐 tī i 邊--á-ê, 看--起-來是 iáu teh 讀高中 ê cha-bó͘ gín-á, 原住民 ê 面模 á 不止 á 深.
『妳是原住民對吧?』A-lân 看 i 看 chiok 久, chiah 開嘴問.
Hit ê cha-bó͘ gín-á hiông-hiông hông án-ne 問, ká-ná lio̍h-á chheⁿ 驚講:『我不是耶!』
聽 i án-ne講, A-lân soah jú giau 疑, nah 有可能 m̄ 是? A-lân 繼續問--落-去:『不是嗎? 可是妳的輪廓真的很明顯耶!』
Cha-bó͘ gín-á 聽--tio̍h choaⁿ-á 笑--出-來:『真的很明顯嗎? 我媽媽是排灣族啦! 我爸爸是外省人.』
『哪有? 不管是爸爸還是媽媽哪一個是原住民, 生出來的孩子一樣也是原住民啊! 妳說的是政府的規定, 很沒道理對吧! 可是只要妳認同妳是原住民, 那妳就是原住民啊!』A-lân 對 cha-bó͘ gín-á 笑--1-ē, 想 beh 增加 i ê 信心.
Chit chūn, 車頂傳來放送聲:「八堵站到--a, beh 落車 ê 旅客請順序落車, 後 1 站是瑞芳站.」
『我要下車了, 很高興跟妳聊天, bye-bye!』 Cha-bó͘ gín-á 講 soah tō 落車--a.
火車 kho̍k 到花蓮, 已經翻點--a.
過 tńg 工睏醒, A-lân o͘-tó͘-bái 騎--leh tō lòng 去 Widi chhōe Siù-bí. 自海岸線 hùn 闊了後, 大路邊 ê 部落無 iáⁿ 像 chìn 前來評詁 ê hit-kóa 教授學者講--ê, 對 in ê 經濟有幫 chān, 顛倒 jú 害, hit-kóa 台北人車駛--leh, siuh--1-ē tō 過--去-a, m̄ 是直接到台東, tō 是 tī kúi-ê-á 觀光點 hip chi̍t-ē 相, chiâⁿ chē 當日 tō koh tńg--去-a, thài ē 留 tī chia chhit-thô? 部落 tì 覺 tio̍h chit ê 問題, m̄-koh kám 有才 tiāu án-chóaⁿ? Siù-bí in chiah-ê 大學生, 拜 6 禮拜 lóng ē tńg 部落 tàu-saⁿ-kāng, chit-má 部落內底 ê 老人決定 beh 用 ka-tī ê 傳統做肥底, 記錄整理 in ê 文化資源, 整修 in ê 硬體設備, 加強原住民意識 ê 教育, bòai koh ǹg--人-a.
「Panay, 看 lí 無 êng chhih-chhah, liam-mi chông chia, liam-mi chông hia, kám ài tàu-saⁿ-kāng?」
「A-lân, lí 頭 1 pái 叫 góa ê 名 neh, góa Pangcah ê 名.」
Panay 是 Siù-bí ê 名, A-lân tī 火車頂 kap hit ê cha-bó͘ gín-á 講了, tō 決定 koh 來 beh 叫 Siù-bí i 原住民 ê 名.
「Chit-má khang-khòe 進行 kah án-chóaⁿ?」A-lân 看邊--á teh 無 êng ê 人, ta̍k-ê 看--起-來 lóng chiok 有活力, chiok 滿足 ê 表情, 部落 mā 變 kah khah 無 kāng 款--a.
「Panay, góa 感覺 góa chit-má ká-ná 失去方向 ê hong-chhoe, m̄ 知 ē-tàng 飛去 toeh? 是 án-chóaⁿ góa 知 iáⁿ chit kóa tāi-chì 了後, 顛倒 m̄ 知 ē-tàng chhòng sáⁿ?」
「Chiah-ê lí éng-chūn m̄-bat 接觸--過, chit-má hiông-hiông 知 iáⁿ chiah chē, 當然需要時間消化, tō ká-ná 本底人起 hō͘ lán tòa ê 厝, chit-má 崩--去-a, lán beh 重起, 當然需要 1 段時間, 重要--ê 是 lí 想 beh tòa siáⁿ-mih 款厝, ài 先設計好勢, 地基 phah hō͘ chāi, chiah bē 起到 1 半厝 soah hō͘ 倒--去.」
「M̄-koh góa tō 是 m̄ 知 iáⁿ ka-tī 想 beh tòa siáⁿ-mih 款厝 ā?」
「Lí ài ka-tī 去 chhōe ā, che, 別人無法 tō͘ kā lí 講.」『多出去看看這個世界和社會, 妳就會找到妳想要的.』Panay kan-taⁿ hō͘ A-lân chit ê 建議.
#走chhōe
大學出業了後, A-lân 吊車尾考 tio̍h 中文所, i 搬去北投 kap A-kheng tòa chò-hóe, mā 正式 kap 大學同窗--ê 斷線. Tī 學校 i 參加 1 ê 所謂 ê 學運社團, tī 內底負責原住民議題, tī 外口, i mā 開始熟 sāi chē-chē tī 都市 ê 原住民, chhiâng-chāi kap in tī 1 間號做「Sannasai」ê 咖啡店聚會, chò-hóe 唱歌 lim 燒酒, khah sa-bí-sih ê 時, tō 聽 in 講少年時 chūn ê 夢.
另外, A-lân tī 所--nih mā ín tio̍h 助理 ê khang-khòe, 替教授做研究計畫兼處理行政 khang-khòe. 有 1 回, A-lân teh 處理〈台灣婦女文學研究專題〉, kap chi̍t-kóa 女性主義者牽 tio̍h 線, 大部份是大學內底 ê 教授, 有 ê 成立基金會, 有 ê 開冊店, 若有活動, A-lân 有 tang 時 á mā ē hông 叫去 tàu-saⁿ-kāng.
有 1 pái tī『全國婦女國是會議』ê 活動, A-lân 去做工作人員, che 是 kúi-nā ê 婦女團體 tàu-tīn 辦 ê 會議, ǹg 望借 chit ê 機會發聲, 保障台灣 cha-bó͘ 人 ê 權利, 邀請出席--ê 是各婦女團體 ê 負責人, 大學教授, 研究女性論述 ê 學者 kap 立法委員等等.
會議進行 tang 中, 1 ê kāng 款是工作人員 ê Bunun cha-bó͘ gín-á Abus, 對 A-lân 講:『為什麼這場號稱全國婦女的會議, 都沒看到半個原住民參加?』Abus 是神學院 ê 學生, 2 ê 人今 á 日 chiah 熟 sāi--ê.
活動 soah, A-lân 走去冊店買 Abus 紹介 i 看 ê 冊, 是 1 ê 原住民 cha-bó͘ 寫--ê, 內底有 1 篇用樓頂樓 kha 來比喻都市 ê 中產階級女性運動 kap 原住民女性運動, 冊內底講原住民 cha-bó͘ tō ná 像是 tòa tī 1 樓 ê 人, vision khah e̍h mā khah 韌性; 中產階級 ê cha-bó͘ tòa tī 2 樓, vision khah 闊, 雖 bóng oan-na ē hō͘ 樓頂 ê 人壓迫, siōng 無 m̄ 是 siōng kē 層--ê. Tòa 無 kāng 樓有無 kāng 款 ê 需要 kap 訴求, chit-má soah 變做樓頂--ê 大主大意 beh 替樓 kha--ê 講話.
Tńg 到厝, A-lân 行去 A-kheng ê 房間, 看 A-kheng the̍h 1 本冊 teh 看, kā 問:「Lí teh 看 sáⁿ?」
「Góa 今 á 日 tī 冊店看--tio̍h-ê,《百年心魂》, bē-bái 看--ô͘ ! 等 góa 看 soah chiah 借 lí 看.」
「我今 á 日 mā 有買 1 本冊.」A-lân kā 今 á 日辦活動 ê 情形, koh 有 Abus 講 ê hit-kóa 話講 hō͘ A-kheng 知.
「Góa 看 hit-kóa teh 講 cha-bó͘ 人問題 ê 冊 kap in 辦 ê 活動, lóng 感覺 tio̍h ! Tō 是 án-ne! Ùi 身體, 家庭, 社會, 到食頭路, cha-bó͘ 人一直是 khah 輸面--ê, 受壓迫--ê, 所以對工作權 kap 法律權 ê 保障, tòe 老母姓 ê 自主權......chiah-ê 主張 lóng 真認同, 一直到今 á 日, góa chiah 發現原來 lán 認定 ê 全台灣 cha-bó͘ 人 ê 問題, 無的確是原住民 cha-bó͘ siōng 要緊--ê, mā m̄-bat kā in tn̄g--tio̍h ê 問題 sa 來做訴求.」
「Tú 開始 góa mā 有 chit-lō 問題, m̄-koh 參與久--來, 我發現其實 chiok chē 團體 lóng án-ne, m̄-tāⁿ 是婦女團體, 做環保--ê, sak 母語文--ê kāng 款有 chit ê 現象, 到尾--á, kan-taⁿ care ka-tī teh 做--ê, 互相無聯繫, koh khah 免講有合作 ê 空間. 1 ê 人, 其實有 chiâⁿ chē 身分: 台灣人, cha-bó͘ 人, choh-sit 人 iah 勞工, 有 ê koh 有原住民 chit ê 身分, ta̍k-ê 身分有無 kāng 款 ê 問題, mā 互相牽連, lóng 需要去解決, 若欠其中 1 部份, tō 無法 tō͘ chiâⁿ 做 1 ê 完整 ê 人--a.」A-kheng the̍h i ê 經驗 kā A-lân 講.
A-kheng 經驗 chē, A-lân 若 tn̄g tio̍h 問題, lóng ē chhōe A-kheng 問, ùi 大學到 chit-má, A-lân ùi A-kheng hia 學 tio̍h chiâⁿ chē mi̍h 件.
Tńg 去 ka-tī ê 房間了後, A-lân tī BBS 寫 phoe hō͘ QA. Ùi hit kái hām Bûn-eng in oan-ke 了後, 2 ê 人 tō 一直有 teh 聯絡.
半點鐘後, A-lân 接 tio̍h QA khà--來 ê 電話.
「Lí 今 á 日有去『全國婦女國事會議』--o͘ ! Góa mā 有去 neh!」電話 chhím gia̍h--起-來, tō 聽 tio̍h QA hoah kah 大細聲. 電話講久--來, in 自然 tō lóng 用台語講--a.
「Lí mā 有去? Lí 去 hia chhòng sáⁿ?」A-lân 聽--tio̍h 有tām-po̍h-á chhoah--tio̍h.
「Góa 去 liap 影 ā, 有 1 ê 穿烏牛 á 褲 hām 紅 T-shit--ê tō 是 góa!」QA 出業了後 tō tī liap 影公司 teh 食頭路, 無 koh 讀--起-lih.
「Haⁿ-á ! Hit ê tō 是 lí--o͘ ! Góan 工作人員內底有人 teh 唸講 nah ē 有人穿 kah chiah-nī chhìn-chhái, 原來 hit ê 人 tō 是 lí !」
「穿 án-ne 是 koh án-chóaⁿ? Tō m̄ 是穿 kah thai-ko-nōa-lô, hn̄g-hn̄g tō hō͘ lín phīⁿ tio̍h 臭味 kong..., góa 是去做 khang-khòe--ê, a̍h m̄ 是 beh 去 kap 人對看--ê, koh 再講, chiah-nī 熱 ê 天, 穿 án-ne kám m̄ 是 ke 真爽快? Kan-taⁿ lín chiah-ê 讀冊人 ē 計較 che......Lí 是 toh 1 ê ā?」
「Lí ioh ā.」A-lân thiau 故意 bòai kā i 講.
「工作人員 tio̍h--無? Mh......Góa ioh 是......是 m̄ 是 khiā tī 主持人邊--á teh 用電腦hit ê?」
「Lí nah ē ioh hit ê? 是 án-chóaⁿ góa 聽 tio̍h 有人 teh 奸臣 á 笑 ê 聲?」
「是 chit ê tio̍h--無! Tú 開始 ê 時, lín ta̍k-ê m̄ 是 lóng 有『自我介紹』, hit chūn góa 聽 tio̍h hit ê 人講 i 是東吳大學中文所--ê, tō teh 想講 kám ē 是 lí ? Nah ē 有 hiah tú 好 ê tāi-chì ? Tńg--來了後看 tio̍h lí ê phoe, tō 知 iáⁿ 應該是 lí 無 m̄ tio̍h!」
「好--lah, 真 gâu--lah, ē-tàng 出國比賽--a.」
「Hah! Hah! Lí hit chūn koh 講無 beh kap『網友』見面, chit-má m̄ 是看--tio̍h-a.」
「Góa nah 知 iáⁿ hit ê 是 lí ? Án-ne 無準算--lah!」
「Siáⁿ-mih 無準算, lí 知 iáⁿ góa, góa mā 知 iáⁿ lí. Koh 再講, lán 熟 sāi beh 5 冬--a neh, lí 有法 tō͘ koh án-ne 繼續落--去-o͘ ?」
