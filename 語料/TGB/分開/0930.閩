Ùi批判施明德看著台灣社會hām lán m̄敢面對ê ka-tī@政大台文社
過去國民黨kā政權la̍k tiâu tiâu, tī hit個實施高壓戒嚴統治ê時代, lán欽佩施明德先生kap其他反對運動ê頭人敢衝敢拚, 想beh ián倒不公不義ê中華民國體制, in付出ê代價是hông關hông thâi hông刑, lán對in lóng真尊重, mā真肯定.
M̄-koh, 過去有行tī時代頭前ê勇氣kap智慧, 無代表1世人lóng會tàng堅持, 坐監是為著個人理想, 是歡喜甘願--ê, nah會sái變做個人ê政治資本? Góan替台灣人感覺m̄值--ê是, 這kóa éng過chhōa lán衝體制ê頭人, 到taⁿ顛倒比lán ge-siâu ê體制koh khah反動, koh khah保守!
施--先-生 6冬前主張ê『大和解』, 根本就lia̍h無台灣社會ê重點. 台灣人kap ah山á ê衝突, 是以階級kap省籍做資源分配ê國家體制製造--出-來-ê, 是錯誤政策造成ê結果, m̄是問題發生ê原因!
1949年中華民國tī中國戰輸共產黨, làu-phâu來台灣, chi̍t來到地, 無熟無sāi, 為beh tiàm chia khiā起, hō͘ i ê統治有正當性, 長久以來就用剝削勞動者ê步數, 來飼這kóa ah山á, 想beh kā in giú khah óa--leh, 對上起頭ê水電半價, sī細ê教育補助, iah koh有時機bái bái, soah tāi先『週休二日』, 照常調月給...實在想lóng無, 是án-chóaⁿ平平kut力做, in就báu khah chē?
國家是beh照顧所有國民--ê, in mā講lán kap in是kāng 1國--ê, kāng 1國nah會差chiah chē? Chiah-ê軍公教加báu chiah chē, lán mā m̄是講in lóng有罪, beh叫in吐吐出--來, kan-taⁿ是ǹg望lán teh反抗這個àu體制ê時chūn, in會tàng kap大多數台灣人khiā鬥陣, tī精神上kā lán支持. 無beh tàu-saⁿ-kāng就煞--a, in顛倒hām中華民國愈行愈bä, koh kā lán chàm 1 kha!
中華民國政府mā chiok gâu算, hō͘ in koh khah chē好處, 就算是台灣人坐著中華民國總統這位, oan-nā m̄敢mā bē-tàng phah破這個結構. 享受ê利益kap資源lóng chiah-nī無公平, án-ne, 叫hō͘人壓迫ê台灣人beh hām自認是統治者ê ah山á大和解siáⁿ-hòe?
統治者ê心態會tàng講sì-kè lóng有, m̄-tāⁿ tī chia chiah看會著.
Éng-chūn, 中華民國禁lán講母語, 雖bóng尾--á廢除--a, chit-má講母語soah oan-nā hō͘ ah山á講做是『過度自我膨脹』『民族自尊心過強』. In強調講, 是án-chóaⁿ要講ta̍k-ê lóng聽無ê話, 講ta̍k-ê聽有ê國語m̄就好--a?
Án-ne講若會通, 中華民國是án-chóaⁿ beh tī 50年前禁日語? Hit-chūn ta̍k-ê lóng聽有日語ā. Koh再講, 聽無台灣人ê Hō-ló母語到底是siáⁿ人? 就是這kóa外來ê統治者, kám m̄是?
1949年中華民國iáu未來台灣chìn前, Hō-ló, 客人kap各族原住民kám就無法tō͘用ka-tī ê母語溝通? Tī彰化苗栗新竹, Hō-ló庄kap客人庄tiāⁿ-tiāⁿ是厝邊, gín-á伴自細hàn就是你講你ê Hō-ló話, 我講我ê客語來互相溝通, 中華民國來台灣了後, kā這種多語言溝通ê環境破壞--去, 國家體制ê暴力ná像 1條soh-á, kā各族群母語chhui-chhui--死, 致使kāng款是Hō-ló人soah無法tō͘用Hō-ló話溝通, ta̍k-ê lóng bē曉講ka-tī ê母語, m̄-chiah顯示出單一共通語ê重要.
Koh再講, 民主社會上注重--ê, 就是容允ta̍k-ê有無kāng意見ê空間, tng當ta̍k-ê lóng為施明德teh癡迷ê時, 大聲hoah講:「你主張大和解, 叫台灣人hām壓迫góan ê China人khiā做夥, 歷史會kā你審判!」Án-ne kám m̄是kā ta̍k-ê ùi非理性ê癡迷hām崇拜, giú tńg來理性ê政策辯論?
歷史ê審判m̄-tāⁿ看過去付出jōa chē, koh khah重要--ê是, tī重要ê坎chām kám敢hām舊時代kap過去ê自我切離, 社會資源分配不公bē-tàng解決, ah山á bē-giàn hām中華民國拆離, 來hām被壓迫ê台灣人khiā tàu-tīn, 2個民族ê恩怨就永遠無法tō͘消tháu, 歷史mā絕對無法tō͘清算.
Góan ǹg望ta̍k-ê會tàng ùi這場演講內底看著ka-tī, 看著台灣社會ê問題, 無kā對政治頭人ê崇拜phah破, m̄敢hām反動保守ê自我切離, 台灣就bē有未來, 台灣mā無可能會進步!
Tī時代變局ê時, siáng阻擋歷史發展ê kha步, 歷史m̄-tāⁿ會審判施明德, 後代kiáⁿ孫mā會審判你kap我!
