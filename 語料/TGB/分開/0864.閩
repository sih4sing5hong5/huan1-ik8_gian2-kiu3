Lán ê奇蹟, in ê奇蹟@Chun-hong
禮拜日去peh Niau-khang(貓空)是chiâⁿ好ê選擇.
Lí會sái ùi政大校園開始, 經過環校道路, 接--leh去樟山寺ê登山步道, 來回差不多4公里, peh--起-lih bōe siuⁿ thiám, mā bōe siuⁿ輕鬆, 會hō͘ lí流kōaⁿ, mā會hō͘ lí看tio̍h美麗ê風景, 上重要--ê是, lí若用心去peh, koh會tàng看tio̍h「奇蹟」!
(1) Peh到樟山寺ê時, góa已經chiok喘--a, kui-e kha-chiah-phiaⁿ mā lóng tâm--a. 這chūn, bî-bî-á風吹--過-來, kā kōaⁿ吹ta, kā人吹hō͘涼, 感覺有夠爽快! Góa the tī椅á頂, 看tio̍h 1隻飛lêng機tī góa頭殼頂飛--過, i經過藍色ê天頂, thàng過白色ê雲, 飛1百公里, 1千公里, 1萬公里...... Góa知iáⁿ, góa bōe chham i kāng款.
(2) Peh山ê時, 沿路ê花á草á, chham 4季ê變化, 有影chiâⁿ迷--人. Góa tiām-tiām khiā tī 1欉梅樹頭前, 想『砌下落梅如雪亂』, 有1-kóa-á怪怪ê感覺. 「Lí ê花nah會是黃--ê?」Góa o̍at頭kā看, 是1個gín-á teh kap鬼針草講話, in 2 ê平kôan, ká-ná朋友kāng款.「Lí nah lóng khiā tī hia bòai tín動?」Hiông-hiông, góa笑--出-來, tio̍h! 就是這種感覺! Góa歡歡喜喜行落山kha.
(3)「A伯, lí teh chhòng sáⁿ?」Góa kā路邊ê老a伯問.『我在找藥草啊! 就是這個! 就是這個!』Góa kā頭àⁿ落看, 是m̄-bat看--過ê草á.『這種草原本很多的, 都被拔去用了, 現在很難找了, 唉......』A伯吐1 ê大khùi, góa mā感覺chiâⁿ悲傷,「A伯...」Góa tú beh開嘴kā安慰, i已經àⁿ落來kā草á bán--去-a.
(4)華語有1句話án-ne講:『登泰山而小天下』, góa感覺真有道理, 尤其是peh Niau-khang ê山了後. Góa感覺真奇怪, 是siáⁿ人tī Niau-khang山--nih chhāi『蔣中正銅像』?
Tńg去宿舍ê時, góa ná騎o͘-tó͘-bái ná想:「今á日看tio̍h 4 ê奇蹟, kám m̄是?」衝過天頂ê飛leng機, kap草á開講ê gín-á, che就是台灣ê精神! Lán tī這tè土地, 看tio̍h ka-tī心內, 創造lán ê未來, che是lán ê奇蹟!
Iah m̄-koh, lán ê土地koh有tòa 1 tīn無kāng款ê人, in mā有in ê奇蹟. In kan-taⁿ想beh tī lán chia kā藥草bán--去, 亂起大樓, 希望in會sái緊走!
