Koh論流亡政府
選舉口號是政客為tio̍h吸收選票ê工具, 台灣人beh起造新社會ê ǹg望soah hō͘ chiah-ê選舉口號牽leh行, 像「新台灣人」,「棄X保X」,「大和解」kap「進入體制反體制」lóng是chit款政治操作ê口號.
5月底民進黨主席蔡英文提出「中華民國是流亡政府」,「流亡政府」chit ê口號jia̍t無2禮拜tō soah戲, 台派chit-má時行ê口號換做「5都全贏, 棄馬保台」, 主張講馬英九政權無認同台灣, mā無顧台灣人ê利益, ngē kap中國簽ECFA, 年底選舉ài hō͘民進黨提名ê候選人lóng-chóng當選, chiah ē-tàng阻擋馬政權kā台灣出賣hō͘中國.
Chiah-ê政治口號tú-tú顯示出台派運動kho͘-á思想ê錯亂.
第1, 馬英九政權代表--ê是統治台灣ê外來集團, chit-má in為tio̍h防止台獨, mā為tio̍h繼續鞏固in tī台灣ê統治優勢kap利益, koh pìⁿ做中國北京tī台灣ê代理統治者. In代表--ê是tī台灣ê Chi-na統治者ê立場kap利益, kap台灣人是對立ê關係, 是壓迫kap被壓迫ê關係, in ê運命自頭tō無kap台灣人是一體--ê.Kah若án-ne,譴責in是台奸iah半山, 譴責in m̄認同台灣, chit款指責是認知ê大錯誤; in m̄是台奸, in是台灣人ài反抗ê對象.
有體制暴力做bá-kuh, Chi-na統治階級掌握台灣政治, 經濟, 社會各方面ê資源, 到taⁿ m̄-bat失去in ê優勢kap特權. 台灣人政客為tio̍h個人ê政治利益, ùi「中華民國佔台灣」,「中華民國tī台灣」,「中華民國是台灣」到「台灣tō是中華民國」, 一直替外來體制「合法化」, mā是teh「合理化」外來統治集團ê特權kap累積ê社會優勢,台灣人買辦óa-hù外來體制換來in chau-that土地, 剝削人民ê特權kap利益. Lán若承認外來體制「在地化」「合法化」, tō mā同時tio̍h接受社會無公平ê「合理化」, 被壓迫, 被剝削階級mā tio̍h繼續忍受「現狀」, 繼續忍受被壓迫, 被剝削ê處境.
「進入體制反體制」kúi 10冬, 進入體制ê民進黨終其尾tio̍h向外來統治者kap既得利益階級妥協,用「民主化」kap「政黨輪替」來am-khàm tio̍h推翻外來體制ê事實, án-ne in chiah thang維持ùi chit ê體制得--tio̍h ê利益kap地位, 台灣被壓迫階級iû-gôan ǹg bē tio̍h出頭天ê hit 1工.
用外來體制ê國家暴力得tio̍h今á日台灣社會主導權kap優勢地位ê外來統治集團kám交出in ê統治特權--a? Óa-hù體制ê台灣人買辦kám付出背叛台灣人ê代價--a? 台灣若已經是主權獨立ê國家, nah koh tio̍h容允「外來政權」teh a-ḿ-a-peh? Lán nah tio̍h koh忍受台奸買辦khiā tī lán頭殼頂chhàng-chhiu?
繼續迷信「政黨輪替」hit套, tō是繼續維持統治台灣ê中華民國剝削體制.
