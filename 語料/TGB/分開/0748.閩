明石元二郎kap台灣----殖民統治心態@楊碧川
赤子kap同胞
明石元二郎tī 1918年7--月就任台灣總督, 過tńg年10--月過身. Té-té 1冬3個月ê建設, m̄是beh隨看ē tio̍h成果, 是beh求久長ê影響.
I上任了後, siōng代先關心--ê是beh án-chóaⁿ教示台灣人民. I主張ta̍uh-ta̍uh-á同化台灣人, 命令部下『切須予以感化, 俾得施行同樣教育』, hō͘內地日本kap台灣kap做一體.
台灣人是被殖民者, 無算是日本人. Beh教示台灣人chiâⁿ做天皇「忠良ê臣民」, 當權者bē-sái食緊lòng破碗, siōng頭á ài phah破語言, 風俗, 慣勢hit-kóa台灣文化. 教育是siōng基本ê手段. Hit tang-chūn iáu無內地kap台灣chò-hóe讀ê情形, 針對台灣人ê教育體制混亂, 明石元二郎kā受教育ê冬數giú長, 開辦專科教育, mā注重cha-bó͘人ê教育(1919年chiaⁿ--月〈台灣教育令〉).
明石kap chìn前ê民政主官後藤新平kāng款, 知iáⁿ若急beh全面日本化, ē刺刻台灣人chhun ê hit 1-sut-á自尊心. Beh hō͘台灣人歡喜甘願同意hō͘日本人統治, bē-sái kan-taⁿ靠暴力.
日本人ê公務員kap教師lóng ùi ka-tī做起, 身教khah重言教. Hō͘台灣人學生ē尊chhûn師長, chiah有才tiāu培養出有日本人氣質ê台灣人. 事實上, 有教示ê台灣人ê思考, 行為kap世界觀lóng真接近明治維新了後新1代ê日本人. Án-ne chiah有法tō͘達到『使台民與我同心』ê長遠目標.
相對明石總督, 蔣介石pē-á-kiáⁿ對台灣人ê教育, 是用暴力kap精神侮辱做手段, 雖bóng台灣人kan-taⁿ tī心肝內kàn-kiāu, m̄-koh對『狗語』教育ê怨恨無人ē準soah. 無人為tio̍h bòai接受日本教育來受國家暴力ê處罰; 接受北京語, 中國化教育soah是掛狗牌á----『我不講方言』, án-ne迫台灣人phìⁿ-siùⁿ ka-tī ê母語kap土地ê歷史.
明石想beh kā台灣人當做kap i kāng款是「天皇ê人民」; 蔣介石pē-á-kiáⁿ kā台灣人當做中國人ê奴隸, 嘴hoah「同胞」, m̄-koh hit-phāng ùi中國走路--來ê China人, 到taⁿ iáu看台灣人無目地.
Kiám-chhái明石若ke活--kúi-年-á, ē看tio̍h教育體制改變過程ê bái--處, 總--是 i ê誠意是值得肯定--ê. 明石kap前後任ê台灣總督lóng m̄-bat想beh用特務來控制教育, 蔣介石pē-á-kiáⁿ siōng gâu--ê tō是chit步. 台灣人受--ê是奴隸化教育. Chit-má China人soah翻頭khàu-iau台灣人tio̍h『皇民化教育』ê毒.
日本人m̄-bat教育台灣人phìⁿ-siùⁿ ka-tī ê母語kap khiā起ê土地; 台灣人tō算hông教做China化, tī蔣介石pē-á-kiáⁿ看--來iáu是奴隸, 極加是奴才niā-tiāⁿ. 李登輝, 陳水扁是「台灣人民選」ê總統, m̄是China人ê「台灣總統」.
接受日本教育ê台灣人, 已經tńg骨做現代人, ē-sái kap日本人比phēng khiā起, 準做m̄是日本人, 有世界眼光, mā bē kioh是ka-tī是kiàn-siàu ê中國人, 台灣人siōng無iáu koh有尊嚴.
Ùi台灣the̍h--ê, tō用tī台灣
明石總督頒佈『台灣森林令』, 是beh保護台灣ê樹林bē hō͘人無chām-chat teh chhò, 保持水土ê安全. Chit-má台灣sì-kè lóng ē塗chhoah流 (『土石流』), koh不時im大水, 平平是外來政權, 日本人是beh根留台灣長遠經營; China人soah顛倒hoah搶tō搶, 隨時beh hō͘台灣pha-hng--去.
Beh hō͘台灣人感動, tio̍h-ài the̍h出魄力, 修建嘉南大圳kap開發日月潭發電計畫, 表面看--來是beh促進台灣農業發達, 建立工業發展ê基礎, m̄-koh siōng大ê效果是巴結台灣人.
台灣電力公司(日月潭發電) ê 3千萬資金, 總督府提供40%, chhun ê 60%是台日民間資金ê股. 當初起嘉南大圳ê預算是4200萬, 其中1200萬是總督撥錢補助. Chiah-ê成果lóng留tī台灣, 提昇台灣人ê生活品質.
Ùi台灣the̍h--ê, tō用tī台灣, hō͘台灣人ê物質生活ē-tit改善kap提昇, 進1步歡喜甘願hō͘日本統治. 台灣人無看過日本人做工程偷工減料, 蔣經國ê 10大建設, 事實是koh 1 pái集中台灣人ê資源sa去China人ê手頭重分配, ta̍k項工程都烏烏臭臭, 到taⁿ koh不時liam-mi挖liam-mi補. 台灣ê公共工程預算壓kah siáu kē--ê, kho͘-mí-sióng占1/3, che tī「日本時代」聽都m̄-bat聽--過.
明石總督一生奉公清廉, 雖bóng是khiā台灣siōng kôan位ê統治者, iáu是bē siáu貪, 像朝鮮時代(1907~ 1913) i tī東京ê舊厝, 破kah雨若來隨tō漏, 猶原m̄肯the̍h公款修理. Tng台灣電力公司ê股票大起, 有人勸 i the̍h 1-kóa ka-tī用, hō͘ i當場「洗面」, i bòai為tio̍h ka-tī ê利益來影響股市.
Chit種奉公精神是武士ê本質, 雖bóng明石kui頭殼lóng是「天皇神國」, 總--是 i 絕對bē sa台灣人ê血汗錢去修理厝, in厝ê人猶原稅厝過日子.
顛倒蔣介石kä台灣出名ê所在占占--去, 當做ka-tī ê度假別莊, kui台灣ê資源都 i 1 ê人ê. I ê師á宋楚瑜, koh khah gâu o͘-se台灣人ê錢lián去國外買厝.
China人50冬ê統治, 徹底破害台灣人hông「皇民化」ê奉公精神. 執法者sńg-tn̄g法律, 百姓kan-taⁿ有行後門送紅包. 現此時70歲hit代ê台灣人, 經過2 ê chiám然無kâng ê經驗----奉公清廉ê日本人kap o͘-se sńg法ê China人官僚統治.
到taⁿ台灣ta̍k-ê都o͘-se siōng gâu, 選舉買票, 民意代表官員包工程, 有--ê koh包cha-bó͘包kiáu間, kā台灣人ê尊嚴chàm落塗kha. 守法無一定tō表示奉公, 台灣人在來公私不分, ka-tī siōng大, kan-taⁿ受過現代教育chiah有才tiāu建立人對社會, 對公眾事務ê關心. 日本統治台灣, hō͘台灣進展到近代市民社會, siōng無台灣人知iáⁿ公kap私ê分別. 明石對台灣教育ê改進, 建立有教示ê台灣人社會ê基礎. Chit-má台灣人koh ùi「人」tńg去到原始社會ê「cheng-seⁿ」狀態--a, 使用自由無chām-chat (tō是自私) khah贏過奉公.
明石總督ê精神hō͘ tī台灣ê日本官員新ê風氣, 提昇日本tī台灣統治ê素質, mā hō͘台灣koh khah接受日本ê統治.
Tâi tī台灣
Chiâⁿ做1 ê優秀ê情報武官, 明石暗中贊助列寧hit-kóa Russia革命家ùi內部瓦解Russia沙皇帝國, 尾手, i kā chhun ê錢全部退hêng hō͘日本政府. I kò͘謙講ka-tī是武將, 統治3百萬台灣人無phiat步, kan-taⁿ誠心. 明石tī日本病死, soah tâi tī台灣, che是奉公精神siōng kôan ê表現, 蔣介石pē-á-kiáⁿ m̄願 tâi tī in thún踏50冬ê台灣, 腹腸sio比較tō知. 明石無的確愛台灣iah是台灣人, m̄-koh i表現出tâi tī台灣ê精神. 蔣pē-kiáⁿ kā台灣當做剝削ê所在, 死了後in ê幽靈koh tī所謂「中華民國人」ê身軀頂借屍還魂, chiâⁿ做蹧躂台灣kap台灣人ê精神Symble.
Hōan-sè chiâⁿ chió台灣人ē siàu念明石總督, m̄-koh對蔣pē-kiáⁿ ê冤仇絕對無法tō͘準soah, kāng款是外來統治者, 1 ê想beh kā台灣人教示做日本人民, 1 ê beh kā台灣人當做反共ê肉包kap剝削對象, 平平khiā tī歷史ê水chhiâng--nih, 隨看ē出無kâng.
Éng過對台灣hō͘日本統治ê歷史, 大部份注重物質層面ê研究, 用chit篇演講對日本kap China統治台灣ê「殖民心態」, 做1 pái精神面ê比較.
◎原文(中文版)發表tī「元台灣總督明石元二郎先生紀念演講會」(2002.10.26), Tōa-thâu-liân改做台文版.
