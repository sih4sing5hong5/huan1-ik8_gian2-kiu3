「神 聖」ê聖誕節 / Kiàn-tì
「金」光閃閃ê X’mas / Chùn-hông
Ùi X’mas想起...... / Ui-chì
水沙連 / Chì-úi
無chhái siâu, 講siáⁿ siâu! / Little Phoaⁿ
「神聖」ê聖誕節
Kiàn-tì
聖誕節本底是宗教性ê節日, 是基督徒beh記念耶穌, 感謝上帝kā i ê後生賜hō͘眾生ê節日.
耶穌kám真正是12月25生--ê? 聖經無kā lán講. 聖經內底有chiâⁿ chē故事kap耶穌出世有關係, m̄-koh, kui本聖經lóng無講耶穌ê生日是toh 1工, mā無規定ài慶祝.
有 1-kóa教派無tih過聖誕節, 甚至拒絕過聖誕節, 像「耶和華見證人」, in認為聖誕節是「聖經內底無講--著, ùi異教借--來」ê節日.
論真講, 聖誕節確實是基督教ùi in講ê「異教」借--來-ê. 根據歷史學者ê研究, 12月25 本底是羅馬帝國皇帝定ê「太陽神祭典」. 基督教本底tī羅馬是hông壓迫--ê, 尾手變作合法, 甚至是唯一合法ê宗教.
