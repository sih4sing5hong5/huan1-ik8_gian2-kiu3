貼óa pho̍k-pho̍k-chhéng ê土地
台灣社會一直 leh 轉變, 人 lóng chek tùi 都市去, 都市 ê 生活 hō͘ 人 piⁿ-chiâⁿ 無根 ê 稻草人, 人 hām 土地 jú 離 jú hn̄g. Khí-tò 青松兄 in 1 家口 á tò 頭行, 行 tńg 去草地, 行入去田園, tah óa chit tè chhiâⁿ 養--lán ê 土地. M̄-koh in m̄是 beh 隱遁山林, in 是 beh kā 有機, 共同購買.... chiah-ê siōng 新 ê 觀念 chah--tńg-去, in 是 beh 替台灣 ê 農業 kap 社會 chhōe 1 條出路.
以早 tō 聽過青松兄 ê 故事, 7/8~10 thàn 生活營 ê 機會 bóng 去 chhit-thô. 赤 iāⁿ-iāⁿ ê 日頭夭壽 á 熱, 掘菜 kó͘ ia̍h 好, 割草 ia̍h 好, lóng 免 2~3 分鐘 tō 汗流 ta̍p 滴; 做 bē 慣勢, kha 手慢鈍; 好命慣勢, chhiah-ia̍h kah ....; koh 有人去 hō͘ 刺毛 á 蟲 lo̍ah--tio̍h, 實在有夠悲慘;....
Chiah teh 怨嘆 niâ, 心肝頭 chhia̍k--1-ē, hiông-hiông 致覺--tio̍h, góan 走來 kā 人 chak-chō, hō͘ 人 ke 無 êng, chiah 做無 chi̍t 時 á 久 tō teh 哀, 人青松兄 1 ê 人 ài 顧 5 甲田地, kui~年~thàng~天 !
暗時 ta̍k-ê 坐落來開講, 天文, 地理, 經濟, 社會...., 1 項牽過 1 項, 話仙 mā 有, koh khah chē 是 ùi 觀察 kap 實行來檢驗理論, 比得 chi̍t-kóa khang 嘴 pō͘ 舌 ê 大學者, 有 khah 贏無 khah 輸.
青松兄 in tau ê phoe 桶頂 kôan 有日語, mā 有用 Hō-ló 話寫 ê 羅馬字. Chhōe 無適當 ê 冊 thang hō͘ gín-á-kiáⁿ 看, in tō 借用華語 ê gín-á 冊, kā 華語 ê 漢字 khàm tiâu--leh, 換做 Hō-ló 話 ê 羅馬字, gín-á-kiáⁿ 久--來 tō lóng ē-hiáu ka-tī 讀. 羅馬字好學無好學, 做看 māi tō 知. 台灣 ê 頭人 leh 爭論 beh 用 toh 1 套拼音系統 ê 時, ka-tī m̄ 知有先用看 māi--無? M̄ 知有先 the̍h 來教 ka-tī ê gín-á--無? M̄ 知 in kám 了解有自覺 ê 台灣人早 tō 行 tī 頭前--a?
Ùi 日本來參加生活營 ê Airi, chiah 4~5 歲 niā, Doraemon ê ang-á 冊讀 kah phēng 緊, 冊--nih ê 字是用 Kana 寫--ê. 台灣 ê gín-á kan-taⁿ ē-tàng 看漢字半看半 ioh, 無, tō kui-khì mài 看字. 台灣 ê gín-á-kiáⁿ 若無做青松兄 in kiáⁿ, tī 時 chiah ē 有羅馬字 ê ang-á 冊 thang 看?
7/18 拜 1 風颱 Haitang ùi 宜蘭 chiūⁿ 山, chìn 前 2 工宜蘭雨水 tō 超過 1000 mm--a. Éng 過風颱來, bih tī 市內, kan-kan-á 驚無水無電 niā; chit pái soah 心肝 íⁿ-á kiuh ân-ân, 驚稻 á 叢「伏倒」甚至 puh-íⁿ. Lán ê sī 大 tī chit tè 土地 khiā 起, in ê 人生原來 tō 是 án-ne chham 土地伴 sio-óa.
台灣長期 hông 殖民, 殖民政府 ê 教育體制 hō͘ 台灣人 bē 去 chùn-būn lán ka-tī ê 土地. 大雨, 風颱 tō ē 崩山, im 水, 水流石, khah 好天 koh ē 做大 ōaⁿ, ta̍k-ê kan-taⁿ 嫌 mi̍h 件貴, 生活無方便, 時間 chi̍t-ē 久 tō koh 放 bē 記, m̄ 知 iáⁿ lán ê 土地 kiōng-beh bē 喘氣--a.
Ka-chài 台灣 koh 有 chē-chē 好 kioh-siàu, kā ka-tī ê 性命 kap 土地 kap chò-hóe, kā 土地 kap 社會 khiú óa-óa, 保存土地, 人 kap 社會整體 ê 性命力.
