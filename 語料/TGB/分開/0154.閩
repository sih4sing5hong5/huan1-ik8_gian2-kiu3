Siàu-liām Tiông-seng
2009年7--月, tī iáu bē赴想siuⁿ chē ê時, 對ka-tī ê終身大事tō án-ne chhân-chhân決--落-去. 7月18 cha-po͘ hit-pêng去到屏東提親, 隔tńg工e-po͘ tńg來到淡水, kap Tiông-seng sió káng--chi̍t-ē, 目chi̍t-ē nih, i tō趕狂先離開chit ê世界--a.
Hit tang-chūn tāi-chì ká-ná lóng chek-chek chò-hóe, 結婚, 搬厝, 送Tiông-seng, lō͘尾koh發現ka-tī ū-sin, 時間算算--leh, tō是tī Tiông-seng離開hit-chām-á, bē-su是i派--來ê天使, góa kā chit ê gín-á當做是Tiông-seng hō͘ góan ê祝福.
Tiông-seng留--落-來-ê, 有i ùi學生時代tō開始參與ê運動經驗, 有i對chit ê社會ê批判kap關懷, mā有i對ka-tī性命hō-jiah ê創作, chē-chē文字書寫是i行動實踐ê記錄, sui-bóng內底chiok chē是失敗kap hông背叛ê教示, soah是留hō͘ lán siōng寶貴ê資產. Góan chit-tīn朋友決定beh替i整理記念冊.
Ū-sin ê日子, 除去頭起先人無kài爽快, koh來chit ê gín-á lóng hō͘ góa chiâⁿ好chia̍h khùn, Tiông-seng記念冊ê編輯khang-khòe mā tī ta̍k月日ê討論--nih ta̍uh-ta̍uh具體成形. Taⁿ, 1冬teh-beh過--去-a, góa ê gín-á出世--a, 7月19 chit工mā teh-beh到--a. Chit工, góan ē chah 1本記念冊去花蓮看Tiông-seng. Chit工, góa ē kā góa ê gín-á講, i有1 ê堅持弱勢者正義, khut落基層實踐, 決志beh ián-tó壓迫體制ê a叔, tī天頂teh看顧--i. 未來, Tiông-seng ê天使ē繼續向無公義ê社會宣戰!
