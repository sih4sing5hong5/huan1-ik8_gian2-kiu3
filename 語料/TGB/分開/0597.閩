落田ê體驗
今年TGB生活營進行ê方式kap éng過真無kâng.
2003年生活營行óa社區, tī埔里, 賴牧師ê理念, Pazeh hām Kahabu ê自我認同, koh有Taⁿ米坑重建社區ê集體參與, hō͘ ta̍k-ê對民間活跳ê性命力, 有chiâⁿ深ê感動. 舊年tī西螺埤頭pòe, 志勳兄chhōa lán tī庄á頭庄á尾kho̍k-kho̍k-se̍h, kap田庄choh-sit人開講, mā hō͘ ta̍k-ê有óa近土地ê體會.
今年, 無安排正式ê行程, mā無按算任何課程iah議題, tī宜蘭員山á青松兄hia, lán實際落田khau草, 掘菜kó͘, 做kah腰酸背疼, 大粒汗細粒汗, 體驗勞動; tī chit ê庄kha所在, ta̍k-ê hioh喘--chi̍t-ē, 靜心來看來聽, hō͘ ka-tī沉底; tòa tī無kāng所在ê朋友, mā借chit pái活動, 有khah chē時間對話, 談理想, 論時勢; tī美虹姊hām青松兄hia, lán mā看tio̍h 1種性命ê tempo, kā運動hām生活結合, 用tiām靜koh實在ê方式, teh追求人kap土地ê價值.
運動m̄是高深ê理論, m̄是道德ê口號, mā m̄是taⁿ-á利益ê鬥爭; 運動是kā信念hē tī生活--nih實踐, kā ka-tī ê方向lia̍h hō͘ tiāⁿ, 無脫離社會ê變化kap問題, 不斷加強ka-tī ê認bat kap能力, chhiâu-chhōe tio̍h適合ka-tī ê定位kap方式, kap社會對話, 直直kā做--落, tōē累積成果, 運動ê意義tō ē tī hia開展--出-來.
