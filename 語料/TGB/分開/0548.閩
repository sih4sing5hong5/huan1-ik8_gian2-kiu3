運動ê雙叉路口(2)
運動是teh反抗體制ê ah-pà kap利益勾結, 反抗體制剝削勞動群眾, 反抗體制壓制台灣主體, 運動是beh瓦解統治體制對人民自主ê束縛. M̄-koh lán ê運動soah tī體制設定ê權威, 規則hām溫和, 理性, 多元chit-kóa價值標準--nih行bē出--來. 久--來, tī資源, 利益ê牽bán kap選舉, 政黨政治ê幻想內底滾ká, chhōe無出路, mā消磨掉人民群眾ê熱情.
2000年陳水扁當選中華民國總統了後, 過無jōa久tō設立「凱達格蘭學校」, 總統落任ê李登輝mā趕緊成立「李登輝學校」, chit 2間「學校」講是beh結合社會無kāng階層, 來kā「進步」「改革」ê理念深入民間. 實際上, 是teh copy封建中國ê翰林院, iah是中國國民黨ê革命實踐研究院, chiⁿ入去做學員kap講師tō是『天子門生』! 社運界kap台派教授m̄-tāⁿ無批判kap抵制, 顛倒koh hèng-chhih-chhih sio招去『朝聖』, 去接受「權威」ê『加持』. M̄是理念, kan-taⁿ有權威崇拜, 精英心態kap人脈經營ê利益思考, 嘴--nih hoah beh終結封建中國思想kap威權統治, 實際上soah teh強化統治體制ê價值體系.
運動kho͘-á對抗「體制權威」ê方式, tō是ka-tī chiâⁿ做新ê權威, m̄是鼓動人民去瓦解權威. Beh chiâⁿ做權威, tio̍h-ài重視頭銜, 輩分, 學歷kap資歷, chit款價值標準koh變做運動kho͘-á內部ê「倫理」, 專家, 學者, 博士ê身分比運動工作者khah有份量. Kap思想ê分析, 策略ê判斷iah是運動事工ê具體實踐sio比較, 學術成就kap社會地位chiah是決定領導權ê主要考慮.
「權威崇拜」ê心態拆bē破, tō行bē出體制規則ê規範. 政策遊說, 請願陳情, 愛與非暴力是ài活用ê策略hām手段, m̄是the̍h來kā運動本身縛kha縛手.
90年代初期ê人民運動, 迫統治體制用「溫和」「理性」「安定」ê口號, 來替代強制ê武力鎮壓, 長老教會趕緊提出「愛與非暴力」chit ê道德主張, kā策略/手段變做原則. 運動頭人hām政客sûi sa chit ê道德原則來限制運動ê進展, 真成功kā反體制運動重新收束入去體制「合法」ê規範--nih, chiah koh用群眾做bá-kuh kap權力者hoah價.
李登輝ê政治操作, 民進黨ê投機手路, 配合長老教會「愛與非暴力」ê主張, 替體制化解統治基礎崩盤ê危機, 到taⁿ iáu kā運動ê發展限制tī「合法性」ê規則思考--nih.
像現此時ê勞工運動頭人teh強調「合法罷工」kap「勞資雙贏」, 「合法」ê行政程序kap勞資調解, hō͘運動頭人得tio̍h koh khah大ê舞台, m̄-koh勞動群眾生存鬥爭ê khùi力soah消磨了了. 雖bóng工運ê發展hō͘藍綠政治對決限制tiâu--leh, m̄-koh工運頭人若m̄敢挑戰群眾ê錯誤期待, kan-taⁿ siàu想tī藍綠對決ê矛盾--nih, chiâⁿ做政治kà力ê工具, thang搶tio̍h koh khah大張ê政策支票hām個人前途, kám tō有thang tī目前ê政治經濟體系內底, 改善勞動階級ê困境?
像原住民自治運動, 應當ài反省漢族沙文主義hām經濟控制, 對原住民各族部落生存ê徹底破壞. 部落beh自治, tio̍h-ài先挑戰統治體制政治, 經濟, 文化ê束縛. 運動爭取tio̍h社區營造, 母語教學kap文化祭典ê資源了後, 猶原無突破體制利益分配ê控制, koh khah加強頭人ê操作空間, 部落群眾ê生存無得tio̍h koh khah chē保障, 部落自主ê發展mā koh khah la̍k tī精英hām政客手頭.
Koh像台語文運動接受「台灣華語」是優勢ê現狀, 無koh強調母語ài chiâⁿ做教學語言, mài得失主流, mài挑戰華語漢字霸權, mài追究扭曲教育hām語文政策ê源頭, kan-taⁿ拜託壓迫者體制ài救kiōng beh滅亡ê母語, kan-taⁿ強調「多元共存」, 要求修正政策, 要求實施母語「語言」課程, 要求課程增加到2點鐘, 要求母語教師ài比照「正式老師」ê資格kap待遇, 提供教材, 培養師資, 比較標音系統, 展示專家學者ê陣勢, 族群文化kap母語文學自然tō ē得tio̍h社會ê重視--a?
Khong-á寮人民拒絕核四廠, chiah是反核siōng有力ê訴求. 環保運動soah一直tòe tī政府kap主流觀點kha-chhng後, 顛倒頭teh hoah民生政策ê理性辯論, hiau出替代方案kap證據來證明主張, 到監察院陳情, 到立法院遊說, 到行政機關請願, 配合民進黨政客ê政治動員; 廠區有Katagelan遺址, 電力供應數據, 替代能源方案, 質疑核能安全管理, 工程不良, 核四ài公投, 破壞生態, 福隆海岸沙埔流失......, chiah-ê訴求lóng無tùi問題核心直直thuh--落-去----政治過程ê利益結合, khah贏過人民ê意願. Tú tio̍h污染公害, 生態, 焚化爐, 開發案......, kāng款lóng拚命tī體制ê規則--nih, 運用各種管道beh改變決策, tú tio̍h 1項救1項, án-ne khah救mā救bē lī!
體制整體性ê控制是運動ài對抗ê核心目標, 無思想tō無反省kap批判ê能力, tō無對前提ê判斷力, koh khah bē有明確ê運動方向kap策略, 來累積人民群眾瓦解體制控制ê力量.運動頭人中產階級ê妥協性kap投機性, 束縛人民群眾ê活力, mā kā運動限制tī體制ê價值規範內底.
Tī體制ê價值規範內底, 頭人chiah chhōe ē tio̍h ka-tī對運動ê重要性, 因為有資源分配權ê實力者kap有學術hām社會地位ê專業者, chiah是體制選擇對話ê對象.權威崇拜kap遵守規則互相強化, 目的變做手段, 手段變做原則, 頭人choaⁿ-á chiâⁿ做運動官僚, chiâⁿ做群眾ê替代者, kap體制交涉技術問題ê過程, in ê vision kap利益思考決定妥協ê程度, in chiah koh用體制hō͘--in ê資源kap權威來安tah群眾, m̄免交帶具體條件ê分析kap社會kà力ê觀察, 群眾ài信任頭人ê良心hām判斷, 「階段性目標」是siōng好用ê包裝借口, 體制繼續運作, 運動官僚繼續突顯in ê必要性, 利益共同體tō是án-ne形成--ê.
