風城ê o͘-jí-sáng
時代ê發展緊kah hō͘ lán hoe-sà-sà, chiah無jōa久chìn前, lán iáu teh大聲hoah beh ián倒國民黨niâ, 目chi̍t-ē nih, 民進黨已經「政黨輪替」「執政」6冬外--a; lán iáu teh歡喜台灣人tō beh出頭天niâ, 腐敗無能ê陳水扁政府, soah kiông-kiôngkoh beh hō͘國民黨食倒tńg--去--a. 台灣人kap國民黨chhia拚kúi 10冬, 換--來-ê nah ē是án-ne?
8月中, A-ka兄紹介kúi ê o͘-jí-sáng kap góan熟sāi, in lóng是過去「風城民主聯盟」ê成員.
Hit chūn, 話chi̍t-ē燒lo̍h, chiah-ê o͘-jí-sáng講起過去. In入社會bat tāi-chì了後, chhōa-bó͘生kiáⁿ, chia̍h頭路, 創事業, 若mài chhap「êng-á事」, 生活lóng bē比一般人khah pháiⁿ過. M̄-koh in soah選擇無kâng ê人生.
活tī戒嚴統治ê時代, 社會sì-kè lóng是無公平無合理. In無tiām-tiām吞忍, 開始ùi支持黨外到親身參與, lō͘尾koh組織做「風城民主聯盟」. 有ê bó͘-kiáⁿ, 頭路, 事業lóng無teh顧, siōng寶貴ê青春lóng hē tī運動, 行街頭, 組訓, 助選......ta̍k項to bú, chit世人tō是beh kā國民黨拚hō͘倒, bē-giàn hō͘人一直chau-that--落-去.
Chit-má in老--a koh無頭路, siáⁿ-mih to pun無, 生活mā無khah好過, in無後悔. In hē性命去拚--來-ê, teh享受--ê soah是hiah-ê穿se-bí-loh--ê, m̄-bat正經出力--ê, án-ne mā無要緊. M̄-koh in真怨嘆講, hiah-ê hōaⁿ權--ê soah hām 1項改革to做bē到, 過去kā lán chau-that--ê iáu teh chhàng-chhiu, che kám是lán khai hiah大ê代價beh ti̍h--ê? M̄-tāⁿ無改革, hiah-ê人koh顛倒óa過舊底ê既得利益kap統治階層hit pêng, lán hiah-ê頭人pun--tio̍h-ê, 是ē-tàng chò-hóe chau-that台灣人ê「權利」!
Nah ē án-ne? Chiah-ê o͘-jí-sáng認為, 一切lóng因為無清算, chit ê社會chiah ē chiah無是非. Koh khah害--ê是, hiah-ê因為運動peh--起-lih ê政客, 教授kap頭人, 頭殼內mā lóng iáu是國民黨hit套思想.
In強調講, in老--a, chhun ê性命無久--a, m̄-koh in m̄甘願kui世人拚--ê, soah變做chit lō款, in想beh kā過去tàu-tīn teh拚ê老朋友koh招招--出-來, 想beh為tio̍h kiáⁿ孫koh來拚1 táu.
在場有人問in講kám beh組1 ê團體去登記, án-ne khah有資源? Chiah-ê tiâu直ê o͘-jí-sáng sûi應講「免」, lán m̄是beh名beh利, 準無資源, 用ka-tī ê khùi力kám tō做無tāi-chì? Koh再講, tō是beh kap chiah-ê無公平無正義--ê chhia拚, 是án-chóaⁿ soah tio̍h kā i登記!
