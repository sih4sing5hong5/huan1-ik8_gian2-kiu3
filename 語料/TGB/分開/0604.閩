芋粿siuⁿ chē ê所在
Che m̄是心情告白,是現實告白.
Góan 1家伙á 3 ê人千里迢迢,離開「pháiⁿ thàn食」ê南方, 來新竹科學園區做人人欣羨, 傳說內底ê『竹科新粿』, che到底是siáⁿ-mih óaⁿ-ko粿? 是甜粿? 芋粿? Iah是菜頭粿--leh?
Ùi南部搬來新竹5個外月--a, 除了適應氣候差別以外, mā觀察tio̍h chit ê有就業優勢ê科技城, 有jōa-nī-á混亂koh過頭hàm ê過客現象.
Góa tī宜蘭出世, tī台北淡水讀冊4年, tī台北西區kap東區食頭路生活4年, tī大高雄地區tòa 6年, chit-má tòa tī新竹市東區, che是góa tòa--過siōng àu ê都市(新竹東區)2.
Tī chia, 生活費用真正是貴--死-人, 厝稅貴(àu厝1堆, 光線bái, 通風bái, 設計bái), 保母費貴(3節獎金kap該有ê禮數ài做kah到), 幼稚園學費貴(南部ê 1倍以上), 來chia食頭路, ke ê薪水lóng hō͘生活費食食--去, mi̍h件貴tō貴,服務品質soah kap價siàu bē比--得, koh khah mài siàu想siáⁿ-mih人情味--a, 真正是beh哭無目屎, 是án-chóaⁿ beh來做「hông剝削」ê「新粿」?
Chiah-nī kôan ê生活費, 請問, góa kám是tòa tī台北市? 是án-chóaⁿ無看見捷運? 是án-chóaⁿ無方便ê公車網? 是án-chóaⁿ sì-kè lóng是o͘-tó͘-bái? 是án-chóaⁿ無闊闊ê人行道(地磚koh ē tiāⁿ-tiāⁿ換形kap色)? 是án-chóaⁿ有súi-súi ê花koh樹á ê草埔kap清幽ê人工湖, ài「pê」入去園區iah是校園內chiah看ē tio̍h? Ùi園區khòng闊ê大路行到光復路, 是án-chóaⁿ ē感覺是ùi租界行入難民營, ùi規劃完善ê美國社區行入貧民窟?
光復路塞車ê情形tō ná像台北忠孝東路tng teh挖捷運ê時, 塞hō͘ lí死!
是án-chóaⁿ「新粿」chiah-nī顧人怨? 原因應當tō是in ê過客心態. In工作時間來tī園區thàn錢, 下班時間, 特別是拜6禮拜, 像逃難kāng款ǹg台北, 台中kap高雄去消費, 「來來來, 來新竹; 去去去, 去台北」, 新竹是in thàn錢ê所在, 講khah白--leh, in tō像『掏金客』kāng款, 新竹是in暫時ê所在--lah.
對「新粿」來講, siáⁿ-mih反焚化爐? Lín tau ê tāi-chì--lah! Siáⁿ-mih交通規劃ê『願景』? 若有是應該--ê, 無mā bē ke想--lah! 選舉? Siáⁿ-mih人做lóng kāng款, 橫直lán「新粿」戶籍ia̍h無tī chia--lah!
Chit ê芋粿siuⁿ chē ê所在, tō是góa目前teh tòa ê科技重鎮, 落伍ê城市.
2西區市區交通siu°塞, 無kah意去.
