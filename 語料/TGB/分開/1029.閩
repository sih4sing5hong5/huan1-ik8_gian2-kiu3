生活營了後@Pasuya
Chit pái生活營前1 kang, 風颱來kiáu亂, tī台東Bunun(布農)teh等待學員來ê時chūn, 心肝頭chin煩惱營隊會無法tō͘有原本按算ê效果.
8月21, 學員來報到了後, góa心肝頭ê煩惱chiah kui-ê無--去.
Tī 4 kang營隊內底, 學員chin積極投入, 暗會ê氣氛kap ta̍k-ê學習Lô-má字ê態度, lóng hō͘ góa chin感動.
Chit-má, 營隊雖然結束--a, m̄-koh, 作為工作人員, góa beh kā參加ê學員說多謝!
台灣人kóng ka-kī ê母語, che本底是chin正常ê tāi-chì, 中華民國體制soah逼kah台灣人各族群一直放棄母語, 行向滅族ê運命.
台語文運動tō是beh回復lán各族群ê信心kap尊嚴,"kóng母語" kap "母語文字化"是各族群文化發展siōng重要ê "基本"工作.
台語文運動對台灣社會, m̄是kan-taⁿ tī語言kap文字頂面niā-niā, koh有民族kap階級立場e重要意義, "去中國化"是lán ài認真思考ê方向.
19世紀, Russia(俄羅斯) ê "民粹派" (大部分是貴族ê gín-á), 為tio̍h民族ê出路, 四界暗殺無能koh惡質ê大官虎, 反抗統治體制, 雖然因此hông thâi, hông lia̍h, m̄-koh in "ǹg望用lán這代人ê不幸, 來換Russia人民未來ê幸福!"
Ǹg望lán chit代人, ē-tàng有像Russia青年人ê擔當kap志氣, 正面來面對歷史ê考驗, 挑戰過去世代無解決ê問題, 開創lán台灣人ê新時代!
