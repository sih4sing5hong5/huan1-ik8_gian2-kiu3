接tio̍h電話ê時chūn
接tio̍h電話ê時chūn, góa tú tī leh看e-po͘ the̍h--tio̍h ê小林多喜二寫ê《1928.3.15》chit本冊.
Hit當時, 日本政府對共產黨展開大清掃,「1 ê集團, 以同款ê行動行向kāng款ê方向ê時chūn, 所有原底存在ê差別soah來消失, chiâⁿ做kāng 1款ê心情!...... In用手骨大力sio牽chò-hóe, 肩胛kap肩胛kheh tàu-tīn; 烏koh lāi ê目chiu看tùi頭前~ in唯一ê目標——“革命”.」
Góa m̄相信, 存在感chiah-nī大ê lí, nah ē chiah-nī-á趕緊beh來離開.
Iáu-bōe se̍k-sāi li chìn前, góa tō不時聽tio̍h lí ê名. 經過1回koh 1回ê聚會, hō͘ góa對lí有jú來jú深ê認bat.
積極, 認真是lí一貫ê態度, 冷靜, 理性是lí ê風格, 為tio̍h理念phah-piàⁿ是lí對正義ê堅持. M̄-nā是學生, hām lí ê同志lóng ùi lí ê身上發現ka-tī ê欠點, 想beh向lí學習. Tiông-seng, 對抗病疼長長ê日子--nih lí勇敢面對, 無hō͘ ka-tī借口, lí堅定向前行, 去過每1工有意義ê日子, lí ê人生態度實在hō͘ góa真欽佩.
Tiông-seng, se̍k-sāi lí是góa真大ê光榮, lí是重要ê同志, lí是góan寶貴ê兄弟. 雖然失去lí是góan共同ê疼, m̄-koh lí chit世人已經留下精采ê記錄, 所以góa beh替lí歡喜, 因為lí已經遠離病疼.
Tiông-seng, góa ē kā lí ê笑容記tiâu--leh. 因為lí對台灣ê愛, góa相信: lí kan-taⁿ是欠席, 並無離開.
