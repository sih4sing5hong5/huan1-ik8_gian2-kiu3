「中間選民」是siáⁿ-mih意思？Góa有sió-kóa了解--a.
其實所謂ê「中間選民」, 是teh講理性, 溫和, khah bē受tio̍h政黨情緒影響ê選民. 真chē人認為chit款性質ê選民, 對統獨議題mā khah ē有理性溫和ê態度, ia̍h tō是講, in teh選政黨推薦ê候選人ê時, bē kan-taⁿ考慮tio̍h chit-ê政黨ê統獨立場.
M̄-koh góa認為中間選民ê特質, 像理性, 溫和, khah bē受政黨情緒影響chiah-ê, bē-tàng kap in ê統獨立場khan-bán chò-hóe. Góa mā認為ka-tī是中間選民, m̄-koh góa ê統獨立場oan-na真明確, 像góa chit款人, beh án-chóaⁿ去tǹg hō͘ siōng好ê候選人? 若無, nah ē有所謂『含淚投票』ê情形--leh?
Chit-má主流思考teh呼籲ê「中間選民khiā--出-來」, 是ǹg望ta̍k-ê ài看tio̍h真正teh做tāi-chì ê人, kā票tǹg hō͘ chiah-ê人. M̄-koh是án-chóaⁿ ta̍k-ê無án-ne tǹg票, 顛倒tio̍h『含淚投票』hō͘某政黨--leh? Tō是因為hiah-ê政黨1 pái koh 1 pái利用假台獨ê口號, teh操作選民ê khi-mó͘-chih.
M̄-chiah góa認為, beh吸引中間選民出來tǹg票, siōng根本ê運動論述, m̄是像chit-má主流ê講法:「Mài講統獨, 來注意政黨其他方面ê論述tō好.」顛倒ài一直kā群眾講, 民進黨m̄-tāⁿ對國家建設ê論述kap做法走chho̍ah--去, in ê台獨論述根本tō是假--ê, koh tio̍h一直講, 一直強調chiah ē-sái--tit.
