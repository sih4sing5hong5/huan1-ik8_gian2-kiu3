M̄知左派ê台灣
4月初1 chái-khí hông動員去參加『25年後重讀蔣經國』ê活動, che是góa chia̍h頭路ê單位贊助桃園1 ê聯合報退休記者辦--ê. 有同事無想beh去, 我是想beh去看in到底beh pìⁿ siáⁿ báng, 看in ē-tàng無恥到siáⁿ-mih程度.
Chit-má是án-chóaⁿ? 文化部『龍應台』管ê中正紀念堂bú 1 ê『台灣設計蔣——文創中正』, 用蔣介石kap宋美齡ê感情生活來o-ló獨裁者iáu無夠khùi, 文化資產局koh bú 1 ê『蔣經國攝影展』造神, 肯定威權beh koh重來?
今á日唯一hō͘ góa感覺心適--ê是, 蔣經國過身beh移靈去大溪ê時, 大路雙pêng民眾跪leh háu ê相片. 看tio̍h che相片, góa tō開始kā hiah-ê少年--ê講góa hit-tang-chūn ê經驗, góa kā in講he lóng是動員--出-來-ê, ùi國校á, 國中到高中, 甚至警察kap憲兵to hông動員khiā tiàm雙pêng路邊, 隊伍bē-sái斷--去, bē-sái làng-phāng, koh tio̍h事先演練, 前kúi工先去現場khiā位, 當工teh thèng-hāu ê時間mā ài預演, pi-á chi̍t-ē pûn tio̍h-ài sûi跪--落, koh tio̍h大聲háu. Hit-tang-chūn góa是桃園高中ê女童軍, m̄免跪, m̄-koh ài gia̍h棍á管理秩序, 防止同學無跪iah是hi-hi-hoa-hoa, 演練ê時ka-tī tō chiok beh笑koh m̄敢笑, hit-chūn tō感覺有影是hàm kah有chhun, 命令chi̍t-ē落--來tio̍h跪--落, koh tio̍h假哭.
Góa kā hiah-ê少年同事講chit段往事, chiâⁿ chē人lóng kioh是he是民眾主動去--ê, góa強調m̄是, lóng是hông動員--ê, 有老師chhōa隊koh有警察沿路維持秩序, tō是bē-sái hi-hi-hoa-hoa, ài像ka-tī厝--nih辦喪事kāng款悲傷, bē-su chit-má ê北韓kāng款. In lóng m̄敢相信, 笑講nah有可能, góa指hit本新冊內底ê相片做證, 沿路lóng是標語kap寫學校名ê柴牌á, 人kheh人, ta̍k ê to憂頭結面, 面頭前koh giú 1條soh-á, 男女童軍kap警察khiā tī soh-á頭前.
Chit-chām-á讀《孤寂的盡頭》chit本冊, 是1 ê德國記者寫1990年代以後ê拉丁美洲, góa ná讀ná感嘆, 拉丁美洲ùi脫離歐洲ê殖民, 到美國帝國主義支持ê軍人獨裁, koh到民主化了chē ê左派執政, 進行資源重新分配. 因為自然資源豐富, 拉丁美洲pìⁿ做歐美帝國siàu想ê 1 tè肉, ta̍k ê國家lóng有chiâⁿ chē in ka-tī悲慘ê歷史, m̄-koh ta̍k段歷史當中mā lóng有bē-chió反抗英雄, 留tiàm ta̍k ê民族ê心內, 甚至chiâⁿ做拉丁美洲共同ê英雄.
人民經過種種資源剝削ê對外戰爭, 內戰, hó-gia̍h-sàn kap不公不義等等ê苦難了後, 左派思想tī chiah-ê國家內底直直thòaⁿ--開, 甚至pìⁿ做解決困境ê手段, Venezuela ê Hugo Rafael Chávez, Argentina ê Néstor Carlos Kirchner, Brasil ê Luiz Inácio Lula da Silva, Ecuador ê Rafael Vicente Correa Delgado, Bolivia ê Juan Evo Morales Aym lóng是左派立場明確ê執政者. 特別是Argentina ê Kirchner, 本底Argentina已經kiōng-beh破產, 人民mā對國家失去信心, 有châi-tiāu--ê一直移民, i soah kā Argentina挽救--tńg-來, 重建國家ê尊嚴, 2005年美洲高峰會ê時, i koh領導左派執政ê國家拒絕美國總統George Walker Bush ê全美自由貿易協議, 2008年促成拉丁美洲國家聯盟(Unasur)成立, chò-hóe對抗美國主導ê美洲國家組織OAS. Chávez mā聯合左派執政ê國家成立南方銀行, 對抗美國ê國際貨幣基金kap世界銀行, 最近chit kúi冬koh制定拉丁美洲ê共同文化憲章. Ecuador ê Correa tī 2008年, Bolivia ê Morales tī 2009年分別通過in國家ê新憲法, kā原住民ê生活價值觀列入憲法, sui-bóng做ē到做bē到iáu tio̍h觀察考驗, 因為tō準原住民ê性命觀入憲法, m̄-koh tī in國內iû-goân有人用侮辱性ê語言teh叫in國內ê原住民, tī經濟開發上mā有chiâⁿ chē所在kap原住民發生爭議.
Chiah-ê左派執政者評價lóng無kâng, m̄-koh大部份lóng有落實資源ê重新分配, 國家ê資源無koh據在少數ê歐洲白人後代hām財團壟斷, 建立社會福利制度, 照顧中下階層ê人民, koh來in mā清算過去ê獨裁集團, 取消軍人ê特權, m̄免為tio̍h選票驚得失tio̍h少數特權. 當然chiah-ê左派執政者加減mā陷入經濟開發kap自然資源保護koh有原住民生存問題ê爭議, tī Brasil特別嚴重, 甚至獨裁kap o͘-se chit-kóa問題lóng出現 (che m̄-nā是左派執政ê特權, 右派mā án-ne甚至koh-khah嚴重, 台灣tō是1 ê例), m̄-koh siōng無左派思想潮流iáu繼續tī拉丁美洲生thòaⁿ.
翻頭tńg來看kāng款經過殖民, 獨裁, 民主化kap hó-gia̍h-sàn jú差jú大ê台灣, 左派思想soah無tè成長,「社會主義」根本tō hông當做青面獠牙, 過去ê台灣共產黨tī白色恐怖ê清鄉行動了後差不多消失--a, 左派思潮mā tī思想控制ê政策下hông消滅. Hit-kóa過去積極參與社會運動, 自認為是弱勢者代言人, koh講是左派政黨ê人參政了後, chit-kóa騙選票ê包裝sûi thǹg落來phiaⁿ還hō͘過去ê運動同志, 根本tō無toh 1 ê政黨, 政客iah是參政者敢講ka-tī是左派, iah是敢講出ka-tī敬重--ê是左派立場明確ê人物, 有--ê kan-taⁿ tī接受訪問ê時, kā有印Guevara人頭ê衫chit類chng-thāⁿ sa--出-來lāng, 本質lóng是kan-taⁿ替財團kap中產階級服務ê政客, the̍h tio̍h執政權oan-na是延續本底統治者ê政策, 換1 ê集團來分配資源niâ, 社會福利tō交hō͘慈善kap宗教團體去救濟.
面對kap台灣有chiok chē sio-siāng經驗ê拉丁美洲, lán soah一直chiâⁿ chheⁿ-hūn, tō準in有出chiâⁿ chē Nobel文學獎ê作家, m̄-koh台灣ê拉丁美洲翻譯文學soah chiâⁿ chió, 大部份lóng是得獎了後chiah hông翻做繁體漢字 (過去lóng kan-taⁿ有簡體漢字ê版本thang讀). Lán一直強調國際化, lán講ê「國際」事實上永遠kan-taⁿ有美國kap中國niâ.
