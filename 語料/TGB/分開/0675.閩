Hông犧牲ê農民@Chiau-hong
台灣過去是農業為主ê社會, tī農村內底顧3 tǹg粗飽是ta̍k-ê siōng大ê生活目標. 社會事iah是政府政策lóng是學者官員hit-kóa大頭á teh制定.
M̄-koh chit-kóa官員學者teh制定政策ê時chūn, lóng關tī辦公室內開會討論, lóng無確實去了解siōng適合人民ê做法.
Tō像chit kái營隊來到Pi-thâu-pòe, tō tú-tio̍h a伯teh kàn-kiāu環保局, 因為choh-sit a伯teh燒稻草, soah去hō͘環保局開罰單, a伯kiāu講:「Góa ài過生活, hit-kóa官員有siáⁿ-mih人來看過góan choh-sit ê過程? 有toh 1 ê來問過góan是án-chóaⁿ beh燒稻草?」
燒稻草hōan-sè ē影響tio̍h空氣kap交通, m̄-koh官僚系統一向慣勢用「禁止」ê粗魯手法, tú-tio̍h siáⁿ-mih問題, 若m̄是用粗魯ê方式, tō是互相sak過來koh sak過去. 政府kám m̄是beh替人民服務--ê? Nah ē直接禁止, m̄是tàu想其他替代ê辦法?
燒稻草ē影響tio̍h空氣kap交通, ē-sái改做分區燒, iah是選擇風向來燒, mā ē-sái政府khai錢買稻草回收再利用, 處理ê方法真chē, 現此時mā有回收ê機制, 是án-chóaⁿ chiah-ê官僚無beh主動來解決問題? In是án-chóaⁿ beh掩khàm, chiah koh用罰單來迫農民--leh?
政府chit-má積極beh開放三通, koh有加入WTO ê影響, 大量價siàu kē ê農產品銷來台灣市場, 壓迫tio̍h台灣農業ê發展kap生存, 除去農產品收入減chió, mā影響tio̍h農民繼續種choh ê意願.
現此時田庄人愈做愈了錢, m̄-koh總--是koh ē想講田地空空chiâⁿ phah損, m̄-koh少年輩--ê tō無án-ne想--a. Chit種情形若繼續落--去, 台灣農業tio̍h-ài宣佈死亡, lán生存siōng基本ê需要, 若是tio̍h óa靠進口, óa靠China, lán是beh án-chóaⁿ行向起國--leh?
