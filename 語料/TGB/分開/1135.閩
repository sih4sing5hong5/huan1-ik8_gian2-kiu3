Khin-khó政府
Sio連續ê風颱koh tú tio̍h中秋, 菜價直直chhèng koân, 10--月電chîⁿ起價koh ē hō͘民生物資tòe leh起, 大多數台灣人ê生活jú來jú pháiⁿ過. Tī lán活kah chiah-nī辛苦ê時, lán tio̍h-ài反省, 對chit款ê生活, lán kám有影phah-piàⁿ beh改變? Lán kám有影無別款選擇?
電視新聞一直放送風颱有jōa-nī-á強, 台灣氣象局ê警告koh無夠, koh放送美國kap日本ê預測, bē-su講kah jú嚴重, 媒體tō jú盡tio̍h責任, lán ê皮tō應該ài peⁿ kah ân-ân-ân. 風颱過了後, 水淹到jōa koân, 損失jōa chē財產, lóng是風颱造chiâⁿ--ê.
Ah政府--leh? Beh án-chóaⁿ補助, 是看民眾傷心痛苦ê指數強iah弱, 是khiā in hit-pêng--ê iah m̄是, koh有新聞有報iah無, 來決定補助chē iah少, bē-su受苦ê人是teh kā in pun--leh. Chit款ê執政政府, 實在是做kah有夠khin-khó. Tī媒體鏡頭前, in ē-sái kek 1 ê高高在上ê khut勢, 表示in『有格調的遺憾』iah是『高水準的沉痛』.
日本kap台灣kāng款, 有風颱, tiāⁿ地動. In ê政府面對自然災害ê態度kap處理應該是lán chiok要緊ê參考. 日本長久來投入人力kap資金培養, 研究自然災害ê預防, chit-má對地震m̄-nā觀測, 地震來chìn前koh ē-tàng發出緊急逃難ê電子消息通知. 風颱來ê時, 地勢khah kē ê地區1點鐘後ê淹水預測系統, 今年底chìn前tō thèng好實際運用, ta̍k-ê用手機á iah電腦tō收ē tio̍h. 日本ê積極作為是因為in對國民性命財產有重視.
台灣ê政府soah iáu tiâu tī poh-hōaⁿ水利ê經費分配teh sio-cheⁿ, án-ne問題kám tō有thang改善? 標準hē tī起poh-hōaⁿ mài淹水tō好? 照繳稅比例來看, lán kám bē hō͘人看kah siuⁿ無目地? 台灣人ah!
