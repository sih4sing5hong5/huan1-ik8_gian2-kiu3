等待湧koh來!@Pasuya
湧來, 湧落, 20年......
1979年美麗島事件引動--起-來ê歷史風潮, 經過20年, 已經消退--a, hit-ê年代就beh結束--a!
Tī 20年內底, 人民對變革ê ǹg望, kā國民黨ê統治權威phah散--去, m̄-koh人民ê熱情soah已經消磨了了; lán用人民ê力量, 衝破ROC體制ê束縛, m̄-koh lán顛倒hō͘體制縛死死; 歷史ê是非猶bē清算, 運動頭人soah已經放棄反體制ê立場, koh大聲hoah講ài接受體制內改良ê路線--a.
被壓迫者猶原被壓迫, 壓迫者叫lán ài『走出悲情』, 進步ê台灣人支持ê政客, mā叫lán ài『寬恕包容』! 壓迫者ê責任m̄免追討? Hông蹧躂, hông thún踏無需要報仇? 100年反抗ê血kap目屎lóng會tàng kā hám-kak?
Che就是lán ài面對ê現實? Che就是lán ài面對ê時代?
Gabriel Garcia Marquez (G‧賈西亞‧馬奎斯)tī i ê冊──《Chile(智利)秘密行動》內底寫講:「流亡海外ê反抗組織領導者, 對新1代ê反抗者來講, 早就已經無任何意義--a. Hit-kóa領導者是過去hit-ê年代ê英雄, kap chit-má已經無siáⁿ-mih關係--a. M̄管lí kám會感覺ngāi-gio̍h, 反對派系內底有這種結果, 是軍事政府ê大失敗!」
Lán過去ê反抗英雄, m̄-tāⁿ已經放棄反壓迫ê 立場, in koh kap壓迫者khiā做伙, 1手唸經, 1手摸奶, beh享受體制hō͘ in ê利益, koh beh享受運動ê香火!
過去ê反抗英雄, 對chit-má來講已經無任何意義--a, m̄-koh, lán bōe-tàng bōe記ê chit-kóa政客惡質, 投機, 妥協kap出賣ê卑鄙行為!
歷史ê湧起--來, 歷史ê湧落--去, 20年就án-ne過去--a.
湧已經平靜, 運動生成ài退, ài退tńg來等後 1波湧koh起--來.
等! 是beh án-chóaⁿ等? 是beh等到tang時?
等! 等到歷史ê湧koh起--來!
