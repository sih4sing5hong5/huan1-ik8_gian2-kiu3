想tio̍h Sin
Sin hiông-hiông離開1冬--a, 真m̄願回想舊年hit工, m̄-koh Sin chit ê重要ê朋友tī目chiu前離開ê影像, soah不sam時ē浮現--出-來.
Kap Sin是1996年se̍k-sāi--ê, hit-chūn chhiâng-chāi tī運動kho͘-á ê場sio-tú, 年歲sio-óa, 話語koh ē通, 是góa tī運動kho͘-á內底罕有khùi口ē ha̍h--ê. Lō͘尾Sin tī工運得失tio̍h「經營之鬼」, hō͘法院起訴了後choaⁿ-á離開台北tńg去花蓮, koh來kúi-nā冬來, i tī花蓮不時受tio̍h精神kap身體病疼ê拖磨.
Chit kúi冬Sin ta̍k不時想beh koh來台北. 總--是ta̍k-ê ē煩惱i ê精神ē無法度負擔, 台北運動kho͘-á ê情形mā kap khah早真無kâng--a. 舊年i決心beh來淡水kap góan chò-hóe, góa sui-bóng iáu是ē煩惱, m̄-koh chit回歡喜比煩惱khah chē--kóa, i來, hō͘ góa chhōa聚會ê壓力減輕--kóa, TGB聚會mā確實因為Sin ê加入真緊tō lā活--起-來. Sui-bóng lō͘尾i因為khang-khòe ê關係無法度tiāⁿ參加, m̄-koh iáu是hō͘ góa真大ê安定感, i mā真了解chit kúi冬góa面對運動ê態度kap做法.
I來到淡水ê第1工, tú好反淡北道路聯盟tī社區辦說明會, bē-chēng hioh喘i tō tòe góa去參加, 續--落-來góan差不多ta̍k禮拜1暗tī竹圍á顧連署擔á, án-ne持續半冬. 顧擔á ê時, góan chhâng-chāi ná khai-káng ná交換看法, 像對反淡北道路運動ê觀察, 對TGB聚會接續ê àn-sǹg, mā有真chē對社會kap運動趨勢ê討論. Góan對真chē tāi-chì ê態度無kâng, 相對góa khah冷靜退守ê評估, tī花蓮hioh-khùn chiâⁿ久ê Sin iû-gôan有滿腹ê熱情, 直直beh ǹg前衝. M̄-koh góan無kāng ê判斷總--是真緊tō有共識.
Tī淡水tàu-tīn ê時間, góan 1996年前後有sio通ê經驗, koh lóng經過kúi-nā冬ê沉底,無論是目前運動團體ê判斷, 對時勢走向ê分析, iah是運動經驗ê檢討, lóng有真深ê對話討論. I mā用真chē精神hām góa chò-hóe討論kap分析過去ê經驗, góan lóng認為台派團體訴求jú來jú空, piān-nā選舉sûi pìⁿ做民進黨ê助選團; 對社運團體中產階級化, 甚至自認為是政府部門kap民間社會中á第三者ê趨勢, góan ê觀點mā真sio-óa. 若講tio̍h新潮流iah學運世代政客, i總--是咬牙切齒, 對運動ê熱情kap對信念ê堅持, kap 1996年初se̍k-sāi ê時iû-gôan無siáⁿ改變.
Chit段時間i oan-na tio̍h面對生活經濟ê壓力. Chhím頭á i去做病院24點鐘ê看護工, lō͘尾koh有做過大樓ê清潔人員, 大學學歷ê身份, koh pháng過全聯會kap團結工聯, i有法度khut落去做chiah-ê khang-khòe, hō͘ góa真佩服. I做chiah-ê khang-khòe, 對社會有koh-khah貼近ê觀察, chhâng-chāi kap góan分享, 加深góan對社會實際ê理解. Lō͘尾i koh bat tī補習班chia̍h頭路, m̄-koh真緊tō無法度忍受補習班環境存在ê剝削現象, mā對台北中產階級有koh-khah深刻ê批判.
到舊年6月中, i kā補習班ê頭路辭掉, hit-chūn為tio̍h beh chhōe新ê頭路, i真無穩定, 心情真chak, ka-chài真緊tō tī góan tòa附近chhōe tio̍h家教ê頭路, i真愛kap gín-á chò-hóe, chit份khang-khòe i做kah真歡喜. M̄-koh koh來有àn-sǹg beh搬厝, 有可能無法度koh tòa chò-hóe, góa知影che對i mā加減有kóa心理壓力.
Góa iáu teh享受chit款ta̍k不時有人thang坐落來káng ê氣氛, 同時mā teh面對人生階段ê變化, tō tī chit-chūn hiông-hiông面對i來離開, 特別是送i到病院急診處門kha口, koh接tio̍h手機á通知另外1 ê朋友Voyu tī hit工chái-khí離開ê消息, chhím頭á góa心內bē赴悲傷, kan-taⁿ怨chheh in先làu-phâu, 先走ê人khah輕鬆, chhun--ê是活--leh ê人ài承擔.
Tāi-chì發生過1冬--a, che 1冬來, 聚會ê朋友收集, 整理, thai選, 分類Sin留--落-來大量ê文字資料, 編輯出冊, 總算趕tī Sin對年前完成, ná teh hian chit本chhím完成ê記念文集, ná回想1996年se̍k-sāi以來參與運動ê kha-jiah, koh讀tio̍h記念文集內底熱phut-phut充滿批判力ê文字, tō ná像koh hō͘ ka-tī chhōe tio̍h bē-sái無koh piàⁿ--落-去ê動力.
