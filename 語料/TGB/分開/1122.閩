Phòng-kam chiok早tō離開故鄉來到都市討thàn.
「想起過去tī庄腳種田ê日子, 真正是做kah hō͘人ē驚. 做田人m̄-nā看天chia̍h飯, koh tio̍h ǹg人chia̍h飯. 價siàu好ê時, ta̍k-ê搶leh種, 量chē價siàu tō落, 收無工chîⁿ ê時tō kui-khì pàng leh hō͘爛, kui園pháng-tiāu. 人講菜土菜金, 無論價siàu好iah bái, 中盤行口lóng有固定beh thàn ê利sûn, 種作ê風險kap損失soah獨獨生產者teh承擔, 人講菜蟲菜蟲, tō是án-ne. 政府m̄-nā無支持, koh tàu chàm 1腳beh滅農, 鼓勵人pàng hō͘土地pha-hng--去, chiah koh發休耕補助. Tī台灣, ùi土--nih生--出-來ê mi̍h-kiāⁿ是chiah-nī無價值! Choh-sit人是chiah-nī lak-sui! Lí kā看toh 1口灶有châi-tiāu kan-taⁿ靠種田過日子, lóng mā tio̍h出去做工chiah有法度.」
Phòng-kam講起ka-tī ê過去......
Phòng-kam in tau有1甲地, 是a祖ê a祖留--落-來-ê, 到in a公時代, iáu是靠chit 1甲地飼活in kui口灶ê人. Tī Phòng-kam 8歲ê時, a公過身, Phòng-kam in老父繼承choh-sit ê生活, m̄-koh choh-sit jú來jú ngē-táu. 政府講米siuⁿ chē, 鼓勵農民換種高經濟價值ê作物, in tau ê 1甲地ùi水田變ta園, 換種過hoan-bé, 毛豆, 芎蕉, 蓮霧. Phòng-kam chēng iáu-bōe讀國校á tō ài tòe leh去園khau草, pōng水, tàu choh-sit.
Tī Phòng-kam國中一年beh升二年ê hioh-joa̍h, in a-pa tī園--nih chōaⁿ藥á, soah昏--去, thèng-hāu人發現ê時, 送病院急救已經bē-hù--a.
「Goán a母ê腰無kài好, hit工koh giâ起來teh疼, a-pa叫i tī厝hioh-khùn, ài góa kap i去園, m̄-koh góa kap同學約好beh去sńg水, hit-chūn koh tng『叛逆』, 講siáⁿ to m̄願tòe goán老父去園, 為tio̍h chit項tāi-chì, hit工chái-khí kap i oan-ke, jiáng kah大細聲, góa kā講是án-chóaⁿ別人ê gín-á lóng ē-sái出去chhit-thô, góa soah ài去園choh-sit, 講soah góa tō做góa走--出-去, 想bē到e-po͘ tńg厝ê時, i已經......」
「Góa chiâⁿ怨嘆, góa kap goán老父講ê siōng尾--á 1句話soah是teh sio罵. 老父過身了後, a母m̄甘賣土地, ka-tī koh做bē來, choaⁿ-á chi̍t-kóa pa̍k hō͘人做. 到góa高職出業hit年, goán hia beh起高速公路, goán ê園hông徵收--去, góa想講mā好--lah, mài hō͘ goán母--á做hiah thiám, góa ē-sái開始thàn-chîⁿ--a, tō來chhōe goán叔--á, tòe i pa̍k鐵á. 想bē到ùi農村走路, 終其尾iáu是tńg去農村......」
Phòng-kam in叔--á退伍了後tòe親chiâⁿ出外pa̍k鐵á. Tī工業化tng teh起飛ê 1970年代, 農村ê勞動力hông吸入去工場做工, 庄腳ê頭chhùi mā ta̍uh-ta̍uh-á搬sóa去都市, 經濟tng teh發展, 厝宅大樓jú起jú chē, pa̍k鐵á chit途tī hit-tang-chūn確實thàn tio̍h bē-chió chîⁿ.
「Pa̍k鐵á m̄-nā thàn-chîⁿ, koh hō͘ góa thàn tio̍h 1 ê bó͘!」Phòng-kam teh笑ê時, 酒窟á特別明顯.
1988年lán-lâng過年了後Phòng-kam來到台北, 無kúi月日tō tú tio̍h 520農民運動, 做1 ê農家gín-á, i想beh去看māi.
「全面辦理農保」,「免除肥料加值稅」,「有計畫收購稻穀」,「農會還權於會員」,「改善水利會」,「設立農業部」,「農地自由使用」, chiah-ê訴求pìⁿ做警察ê棍á bok tńg去參加遊行ê農民, 學生, kap一般民眾身軀頂.
日頭落山了後, 路--nih ê血跡pìⁿ做siōng顯目ê路燈.
「Sè-jī!」
Phòng-kam ùi路邊khioh tio̍h 1支棍á, 大大力ùi 1 ê警察ê ām-kún-á狠狠mau--落, kā受tio̍h警察攻擊ê cha-bó͘ gín-á giú--leh tō緊走, 一直走到1公里外chiah cha̍h tio̍h計程á.
「Lí有án-chóaⁿ--無? Góa看lí hō͘警察bok kúi-nā ē.」Phòng-kam thèng-hāu喘氣khah順了後chiah開chhùi問.
「Góa無siáⁿ要緊, 多謝--lí......ah, lí ê頭殼teh流血neh......」Cha-bó͘ gín-á哀叫1聲.「Ùn-chiàng sensei, 麻煩lí載goán去siōng近ê病院.」
「免--lah, chit點á傷góa tńg厝ka-tī糊糊--leh tō好.」
「若無, góa載lín去診所糊藥á--lah, hit間ê頭家支持黨外, 專門teh看行街頭tio̍h傷ê人, góa ka-tī mā bat去過kúi-nā chōa, 看kah lóng se̍k-sāi--a.」Ùn-chiàng看tùi bá-kuh-mí-á笑笑á講.
去到診所, 藥á糊好, 2 ê人行去附近ê公車牌á等車.
「Hit-kóa警察nah bok ē落--去? 農民kan-taⁿ是要求有飯thang chia̍h, hiah-ê ùi中南部來ê a伯a-ḿ tō ná lán ê老父老母, choh-sit人beh tī ka-tī ê土地好好á活--落-去有siáⁿ-mih m̄-tio̍h? In nah bok ē落--去?」Cha-bó͘ gín-á ná se̍h-se̍h念koh ná teh對Phòng-kam講.
「農民tō是án-ne hông chau-that! Lí kā看, bîn-á-chài ê報紙一定報參加遊行ê農民是暴民!」Phòng-kam ka-tī chiok清楚choh-sit人ê處境.
Cha-bó͘ gín-á是大學一年ê學生, 叫A-khîm, kap社團朋友chò-hóe參加遊行, 警察開始phah--人了後i kap朋友走散--去.
「Góa ê公車來--a, 今á日多謝--lí.」
Koh來Phòng-kam ta̍k工做工tńg--來, 身軀洗洗--leh tō去學校chhōe A-khîm, 載i去chia̍h飯, 看電影, 約會. 禮拜時2人koh ē sio招出去chhit-thô, tō án-ne交往1冬.
久--來, A-khîm參加社團活動ê時間jú來jú chē, 2 ê人無koh像chhím chò-hóe ê時hiah-nī chia̍p tàu-tīn, koh, 2人ê生活kho͘-á差siuⁿ chē, 1 ê高職出業teh做工, 1 ê teh讀大學, bú社團, choaⁿ-á jú來jú疏遠, án-ne來分開.
Phòng-kam chiâⁿ kut-la̍t tòe in叔--á pa̍k鐵á, koh o̍h款料, 看設計圖, 畫設計圖, 有tú時á in叔--á無閒ê時, i koh ē tàu hoa̍t-lo̍h khang-khòe, hiah-ê sai-hū看i chiah téng-chin teh o̍h, mā lóng ē tàu牽.
一直到Phòng-kam tī都市ê第11冬, 1 pái tī工地下班了後......
「Phòng-kam!」1 ê cha-bó͘ gín-á大聲kā hoah.
Phòng-kam oa̍t頭看, 是A-khîm!
「Lí工地tī chia o͘h?」
「Mh, 邊--á teh起hit棟. Chiâⁿ久無khoàiⁿ--a, lí nah ē tī chia?」
「Góa ê園tī邊--á leh.」A-kîm kí tùi無jōa hn̄g ê菜園á.
「Lí teh種菜?」
「種半冬--a, góa tī chia稅厝, 菜園á是厝主ê, i腳路bái講boài種--a, góa若beh tō留hō͘ góa種. Lí下班--a? 另工chiah chò-hóe chia̍h飯.」
10冬前分開ê 2人, taⁿ koh sio-tú, 1 ê是sai-hū頭--a, 1 ê tī出版社chia̍h頭路兼種菜, 社會經歷hō͘ in ê距離koh giú óa--來. 行chhoa̍h--去ê 2條線, taⁿ koh交纏chò-hóe.
Tī in 30歲ê時, 2人決定beh牽手過1世人. 考慮tio̍h後pái gín-á成長ê環境, in繼續kā A-khîm ê厝主稅厝, tī都市郊區ê農村生活.
「續--落-來lán pho̍k-á聲歡迎新郎官為lán獻唱1條『天總是lóng ē光』!」主持人講soah, 音樂響起.
Tī gún熄燈ê前hit時 外面chi̍t-chūn冷冷ê風
孤獨ê形影koh出現眼前 Hit段心酸ê無奈時
親像tī天邊ê流星 Hō͘人ē siàu-liām ê流浪tāi-chì 流浪tāi-chì
Iû-goân是堅定ê熱情 永遠是疼痛ê心情
I chhiāⁿ講相信暝是bē久長 雷公風雨ê暝以後
看見蕃薯落地生根 I chhiāⁿ講相信天總是ē光 總是ē光
窗外是長夜無邊 掩映ê是悲歡ê歲月
雖然暗暝是chiah-nī久長 但是天總是lóng ē光
椪柑講起自己的過去......
