Beh nah ē tiāⁿ-tio̍h
Lán chit-ê社會koh來beh án-chóaⁿ?
Góan chit-ê世代有pōng-tio̍h戒嚴ê尾期, sió-khóa了解頂1代án-chóaⁿ艱苦---來-ê. 20冬內經過國民黨李登輝kap民進黨陳水扁2 ê政權, 台灣社會tī chit-ê所謂「本土政權」ê時代, 有不止á大ê變化, góan tú-tú是tī chit 20冬內成長--ê.
Góan chit代, 參與90年代初期學運ê少年--ê, 行政治路--ê (hiah-ê所謂ê「新世代」), 已經等beh接班--a, 看in ê樣相, 若換in接班來hōaⁿ頭, kám有châi-tiāu解決siáⁿ-mih問題? Kám有可能hō͘ lán新ê勢面kap思考?
選擇留tiàm社會運動--ê, 到taⁿ mā au 10~20冬--a, hiah久ê時間內, in累積出siáⁿ-mih款ê社會力? Tī運動團體內底hiah-ê朋友, in tú-tio̍h oh突破ê khám-chām, ká tī台灣社會ê困境--nih, chông無1條新路出--來, tī chit-ê社會, in無得tio̍h應該ài有ê尊重kap地位, hōan-sè koh ē hông笑gōng.
Ah出社會chia̍h頭路, piàⁿ事業--ê, mā無khah有出脫, bông-bông biáu-biáu, 過1工算1工. 頂1代tiāⁿ唸講「ài piàⁿ chiah ē贏」, m̄-koh講實在--ê, chit-má社會已經無kâng--a, 若m̄是gâu nǹg-chǹg iah是有祖公á庇蔭, 認真phah-piàⁿ mā無影thang成功出頭天.經濟teh發展, hó-gia̍h-sàn soah jú差jú chē.經濟/生產關係kā人kap人ê關係替換--去, khiā ê階層kôan-kē mā比人本身ê價值khah重要, 頭殼內ê思考mā普遍hō͘商品消費牽leh行, ju來jú浮面.
日子1工1工過, 舊ê問題無解決, 新ê問題soah一直來, 未來看bē-tio̍h ǹg望, góan chit代ta̍k-ê心情根本to無法tō͘ thang tiāⁿ-tio̍h, 是時到時擔當, iah是sûi人顧性命?
Góan chit-ê世代30~40歲--a, 真緊tio̍h-ài換góan taⁿ chit-ê社會ê責任, m̄-koh chit-ê社會出路到底tī toh位--leh?
