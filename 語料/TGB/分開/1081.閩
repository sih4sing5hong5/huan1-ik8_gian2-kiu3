綠島匆匆行
有人問góa:「Lí teh起siáu? 請2工ê假koh beh去綠島?」Góa心內想講chit-má無去未來百面ē後悔, koh再講góa mā想beh寫1篇去綠島ê感觸, sui-bóng tī綠島kan-taⁿ停留短短ê 24點鐘, góa iáu是有滿滿ê感動......
Ùi新竹1路落南到東部, 路途遙遠, 到東部tòa tio̍h「高級」商務旅館(kap chìn前tòa--ê sio比phēng), hō͘ góa料想bē到, 原來FB3* tī東部hiah-nī有人緣, 有天使sio-thīn, 替學生爭取tio̍h有夠kē ê價siàu, hō͘ ta̍k-ê lóng tòa kah chiok sù-sī--ê.
暗tǹg chia̍h飽, kui大tīn學生tī飯店大廳hi-hi hoa-hoa, 洪川老師暗時集合ê時用溫和ê口氣kā ta̍k-ê講:「Lán得tio̍h別人ê幫贊chiah thang tòa tio̍h chit間飯店, lán今á日án-ne若影響tio̍h其他人客對chit間飯店ê印象, lán kám m̄是對幫助lán ê天使真失禮?」續--落koh講, 其實人ê需要ē-sái真簡單, beh khùn, thô͘-kha有thang chhu, 頭殼頂有thang cha̍h雨tō有夠--a, sù-sī ê享受無法度hō͘ lán得tio̍h心靈ê滿足. Siōng lō͘尾i ǹg望學員了解, 有時á ài ē-hiáu kā心靜--落-來, 享受寧靜ê感覺, 體會寧靜ê時chūn. Beh khùn chìn前聽洪川溫柔ê hoan-hù, hō͘ góa心肝內燒lo̍h好落眠!
Chiūⁿ船落船大考驗
來到富岡漁港, sui-bóng出大日頭, 看--來ná像是真好天氣, 想bē到chi̍t-ē chiūⁿ船, 海--nih ê湧chi̍t-sut-á to無客氣, kā goán hàiⁿ來hàiⁿ去, 本底想講坐chiah-nī大隻ê船應該bē hàiⁿ kah siuⁿ嚴重, 結果chiah駛行10外分鐘胃tō開始ká, 直直想beh吐, kui路lóng the̍h塑膠lok-á kā chhùi om-tiâu--leh, 直直吐到chiūⁿ岸, chit ê經驗有影ē hō͘人無法度kā pàng bē記.
Chiâⁿ chē gín-á mā吐kah hi-lè-lè, m̄-koh chi̍t-ē落船老師tō開始hoah, gín-á sûi tio̍h-ài peh--起-來, chhím落船koh風kap雨, ta̍k-ê開始搬kha-báng, 搬樂器, 牽kha踏車, chiah踏chiūⁿ綠島考驗sûi tō來, m̄-koh chiah-ê gín-á有老師kap隊長chhōa領, bē khah輸有訓練ê軍隊, kha手真mé, góa khiā tī邊--á beh死tōng-hàiⁿ, àⁿ腰雙手mo͘h腹肚, kiōng-beh bē-kham--tit, kan-taⁿ ē-tàng tiām-tiām tī風雨koh kôaⁿ ê天氣--nih thèng-hāu. Beh來綠島正經ài落真大ê決心.
人m̄是鐵phah--ê
Góa發現老師ê團隊--mih, 有老師感冒藥á照3 tǹg chia̍h, 看ē出是ngē keng--leh來綠島, mā有老師感冒真久總算有khah好--a, 聲mā開始回復, m̄-koh來到綠島chit kúi工大聲hoah-hiu, 又koh sau聲--去, 有影是哀bē出--來. 就近觀察老師團隊下--落ê khùi力, chiah真正體會tio̍h chit ê課程chiah-nī-á寶貴, 老師團隊ài有jōa大ê理想, jōa大ê熱情, jōa大ê堅持chiah做ē到? 綠島ê林老師真佩服講:「全台灣chhōe bē tio̍h chit款ê老師願意做chit款tāi-chì.」
緊chia̍p ê課程
Chhím落船, chia̍h飽tàu, 各大隊sûi tō分別chhōa--開去進行課程, 有--ê去過山古道, 有--ê去海kîⁿ, 有--ê去kò báng-kah, koh有--ê去人權記念館. Góa tòe leh去海kîⁿ ê觀察, mā去看gín-á tī kôaⁿ冷ê天氣kò船á, 看tio̍h gín-á o̍h kò船, 歡歡喜喜tī海--nih se̍h, 笑聲無停khùn, sui-bóng有落雨, m̄-koh góa kui-ê人ê心情chiok燒lo̍h.
Chiūⁿ岸了後sûi有燒燙燙ê薑母茶thang lim, chiah-ê gín-á實在好命. 手the̍h kha-mé-lah tī海kîⁿ沙埔直直hip相, tńg到旅館thiám過頭, chiah知影tī海邊á有3~4點鐘久, 看ta̍k-ê gín-á ta̍k tǹg to kā飯菜湯掃了了, tō知影in正經有操--tio̍h, kéng-chia̍h ê問題mā sûi解決--a.
Sui-bóng無法度全程參與kui-ê課程, góa已經chiâⁿ滿足--a! Tńg--來了後根本「無心」上班, góa kā心留tī綠島--a!
*編註: 新竹光武國中學生組成ê法拉第kha踏車隊, 簡稱FB, ta̍k冬進行hioh-joa̍h騎kha踏車se̍h台灣, hioh-kôaⁿ騎kha踏車se̍h綠島chiah-ê自然探索課程.
