世界ê反抗運動史, 無論是beh起造新體制, iah是beh實現民族獨立, tī對抗統治體制iah是外來殖民者ê運動--nih, 對犧牲ê反抗者, 支持反體制運動ê人民lóng ē自動去kā siàu-liām, che是對反抗ê肯定, 是對統治體制ê否定, mā表現出in ê社會有kap統治者無kâng ê價值kap原則.
Beh繼續抵抗中華民國體制ê台灣社會, 過去kúi 10冬來, 面對體制kā lán設定ê hit套價值標準, lán是beh kā否定iah是顛倒頭kā認同? Lán kám有起造出被壓迫者ê反抗精神kap運動立場?
過去冬外來, 大多數台灣人lóng真無奈, 政治, 經濟ê發展hō͘ lán jú來jú m̄敢去想未來ē án-chóaⁿ. 感受bē tio̍h ǹg望beh án-chóaⁿ? 若m̄願tiām-tiām接受, beh án-chóaⁿ改變?
本底反國民黨ê群眾不時煩惱台灣ē hō͘馬英九政權賣hō͘中國; 民進黨pìⁿ kah hiah àu-nōa hiah無能, hō͘ chiah-ê人ut-chut kah so kha liàm手, kui心寄望民進黨koh興--起-來, in koh-khah àu-nōa lóng mài計較, 選舉無piàⁿ贏國民黨, lán ē hông thún落底. 過去台灣人支持民進黨, 是為tio̍h kā不公不義ê中華民國péng hō͘ tó; chit-má, soah為tio̍h驚國民黨「一黨獨大」, 驚國民黨kap中國通, 無繼續支持民進黨bē-sái--得.
M̄-koh過去ê民進黨到底hō͘ lán siáⁿ-mih改變? In koh ē-tàng hō͘ lán看tio̍h siáⁿ-mih ǹg望? In hōaⁿ政權8冬來, 舊底ê統治體制kap社會結構jú來jú穩固, 壓迫jú來jú全面; 反國民黨運動行到taⁿ, kan-taⁿ是成就1 phoe政治, 學術kap運動頭人, hō͘ in piⁿ做新ê買辦階層, hō͘ in pìⁿ做lán ê「專業代理人」.
In ê權威kap資源是ùi toh來--ê? 繼續tòe in行, 被壓迫階級kám tō ē出頭天? 被壓迫者若無自覺性組織起來, 準中華民國ē變做台灣國, 整體被壓迫階級ê處境kám tō ē án-ne來改變? In ê立場, in ê利益, kám tō是被壓迫階級ê立場kap利益?
民進黨自頭tō m̄是被壓迫階級ê黨! Kā o͘-ló͘-bo̍k-chê ê民進黨pàng-sak! Kā「假民主」ê pe̍h-chha̍t thuh hō͘破! Kā「選舉救台灣」ê幻想hiat-kak! Mài koh逃閃,kioh-sī kā責任sak hō͘ hiah-ê頭人, 平等有尊嚴ê新社會tō ē ùi天頂lak--落-來!
Beh改變lán ê處境kap運命, tō ài先否定統治體制ê價值體系, 肯定挑戰體制ê反抗精神, 起造被壓迫者beh起造新社會ê價值kap原則!
Án-ne做kám有效? 若kan-taⁿ顧慮現實ê成敗, tō無可能正經開始累積改變社會ê思想kap力量! Lán ài面對現實世界, m̄-koh m̄是ǹg現實ê價值標準屈服!
1980年韓國發生「光州事件」期間, 光州高中有1班ê學生hō͘警察tī街頭phah--死, 隔tńg年ê 5月18, 讀hit班ê學生, sio招去舊年hit ê學長ê墓siàu-liām, 自án-ne開始一直到taⁿ, ta̍k冬讀tio̍h hit班ê學生, tī 5月18 hit 1工, lóng ē kui班chhōa去墓園記念hit ê犧牲性命ê學長. koh tī墓牌頭前大聲唱韓國學生運動ê戰歌. 韓國學生運動ē 1代傳1代, che tō是in ê反抗精神!
Lán beh做siáⁿ? Ē-sái做siáⁿ? 是先考慮現實上kám有效, iah是正經ē-tàng累積被壓迫者力量ê tāi-chì--leh?
5月19, 請lí ài ē記--得, 20冬前tī台灣總督府頭khiat火自焚ê反抗者詹益樺!
