讀國一--a, 快樂ê gín-á時ná親像mā tòe leh結束--a. 回想hāu-seⁿ 6年ê小學生活, piān-nā有閒i tō浸tī ka-tī ê畫圖紙--nih, 想beh用鉛筆畫出頭殼內無受束縛ê想像世界; 若無tō是開電腦tòe YO͘TUBE影片內底ê流行音樂跳舞, che是i生活中2項快樂ê tāi-chì. I chiok想beh ài學校ta̍k禮拜有10節畫圖課, 10節跳舞課, 若án-ne i正港ē感覺學生生活chiok美好--ê.
M̄-koh, 人生確實無法度hō͘ lán想beh án-chóaⁿ tō án-chóaⁿ, tī注重升學ê學校教育--nih, kui工畫圖, 聽音樂, 跳舞是pháiⁿ學生ê標記. Tī chia成績好tō是「好學生」, 文--ê武--ê ta̍k項通; 成績若無好, tō siáⁿ lóng m̄是--a. 學校無需要人文教育, 無需要美學教育, koh-khah免講探索性命ê哲學教育, 有--ê kan-taⁿ是hō͘ gín-á無想beh bak ê講義kap考卷.
老師免引導學生, 引起學習動機kap趣味, 只要照課本教, kúi 10冬來lóng hit套m̄-bat改變, 最後交出好看ê成績單tō pìⁿ做人人搶ê「好老師」. 家長為tio̍h sio-cheⁿ搶老師, chhōe校長, 靠關係, 用心計較beh替ka-tī ê gín-á爭取tio̍h「好老師」, bē-su「別人ê gín-á死bē了」ê自私心態, 實在hō͘人hàiⁿ頭.成績好bái kám chiaⁿ-si̍t chiah重要? Kám講爭取tio̍h chhōa出全校第1名ê「好老師」, tō ē-tàng保證考tiâu建中北一女? Gín-á tī chit過程中, 看tio̍h扭曲ê人性kap價值觀, che kám無重要?
原來che是人chia̍h人ê社會, bú chi̍t-kóa àu步, 透過關係, 拳頭母大粒--ê想beh án-chóaⁿ tō án-chóaⁿ, hoah水ē kian-tàng; 拳頭母phēng人khah細粒--ê tō ná káu-hiā據在人ho̍at-lo̍h.
