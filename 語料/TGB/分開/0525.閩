最近學者發起ê「民主政治kap台灣認同ê道德危機」連署活動, 1禮拜ê時間內底, ùi 2千人到2萬人連署, 特別是chit kúi工有kúi-nā ê獨派參與, hō͘ chit ê活動引起koh-khah大ê討論.
連署名單內底, 閃靈樂團團長Freddy kap台權會會長吳豪人lóng已經證實無參加連署, 網路連署ê信用kap真實性koh 1 pái hō͘人質疑. Che thang看出網路連署ê問題, chit kúi冬來, 便若有siáⁿ-mih活動, lóng tio̍h特別設1 ê網路連署來加強訴求主題ê民意基礎, m̄-koh tī網路世界ê連署活動, 是thèng好設計kap灌水--ê, 連署人數ê chē-chió, bē有任何ê效力, mā無thang突顯iah增加運動本身ê力量, án-ne看--起-來, 連署ê作用tī toh位? 是án-chóaⁿ若發起1 ê活動, tio̍h-ài有網路連署?
Chit kài ê連署名單, 連「小泉純一郎」,「毛澤東」,「柯林頓」to出現tī內底, hōan-sè另日á出現「蔣介石」,「蔣經國」mā無siáⁿ thang奇怪. 若kā活動ê主體khǹg tī虛ê網路連署, án-ne chit ê活動kiám-chhái m̄是beh bú真--ê, háⁿ--人niâ.
