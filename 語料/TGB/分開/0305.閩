野草莓內底ê台大派
『野百合學運』內底ê「台大派」kap「其他大學派」有路線ê無kâng, 當初時ê台大學生chit-má走入學院做學者, 其他大學ê學生khah chē tī基層bú運動.
Chit-pái主導『野草莓』--ê mā是台大ê學生, 無的確che tō是台大學生ê特質, 堅持「學運」ê光環kap清高, 驚政黨介入, 驚其他社團介入, 驚媒體. Góa講--ê是「驚惶」o͘h! Sui-bóng hit-kóa學生ē講是因為tī台灣chit款無理性ê政治環境, 政黨介入ē hō͘學運貼makhuh,「左派」學生ê介入ē hō͘運動變質, 媒體ē烏白報導, m̄-koh góa認為che lóng是ka-tī「驚惶」kap「無châi-tiāu克服chit-kóa困難」ê借口.
Tī台灣無理性ê政治環境, 無論想beh做siáⁿ tāi-chì lóng ē hông貼makhuh, 無, lí tō mài做, 無, lí tō mài驚hông貼makhuh, chhap-thài-i外界án-chóaⁿ貼maklhuh, 為tio̍h達成目標該做--ê iáu是tio̍h做. 既然目標是要求修改『集遊法』, 馬英九劉兆玄道歉, án-ne lí tio̍h應該kap chìn前早tō有teh講『集遊法』ê社團群眾合作, 管i是藍--ê iah是綠--ê, chhap-thài i是左派iah右派. Beh ài馬劉道歉, 馬劉是án-chóaⁿ ài道歉? Tō是in tī陳雲林來台灣ê期間剝奪台灣人ê言論自由koh弄權使用暴力. 台灣ê民主kap人權kám ē án-ne來倒退lu, chit-ê大議題關係tio̍h台灣全人民ê利益, 政黨本來tō ài介入, 無應該驚政黨kap其他團體ê介入, 顛倒ài有自信hō͘ chit-kóa加入, 用án-ne來pháng運動.
『野草莓』驚藍綠ê無理性, ka-tī soah lak入去無理性ê làm-khut-á.
