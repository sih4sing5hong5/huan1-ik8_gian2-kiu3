Ùi X'mas想起......@Ui-chi
12月25 koh beh到--a, chiok chē機關團體phah出『聖誕節』ê名號辦 1-kóa活動, 有 1個單位koh按算beh創『造雪機』, 按時間落雪來製造X`mas ê氣氛, 實在m̄知beh笑iah beh哭!
台灣是有幾個所在會落雪? 若beh過1個外來ê節日, mā ài hō͘在地ê人知iáⁿ, 是án-chóaⁿ beh過這個節日, m̄-thang kho̍k-kho̍k-á tòe時行, tòe生理人leh起siáu, 連米國鬼節(萬聖節)都tòe-leh過.
Tī chia講che, m̄是講外來ê mi̍h-kiāⁿ lóng無好, lán lóng mài接受, 是beh ài ta̍k-ê ùi chia思考kóng, 平平接受外來文化, 是án-chóaⁿ日本人有才調kā米國來ê枋á (滑板), pìⁿ-chiâⁿ日本stailuh (stayl) ê枋á文化, ah lán kan-taⁿ會曉kui盤捧--去, bē曉煎煎炒炒--ê, 加料變作1-chhut新菜?
時代行到chia, chiok chē人lóng teh講台灣ài加入「國際社會」, 真少人有想著kóng, chit-má ê國際社會是米國leh管--ê, kám講kap世界行做伙, 就ài「hō͘中國接受, hō͘米國歡喜」?
Lán beh行ka-tī ê路, 就m̄免óa siáng食穿, 親像第三世界bē-giàn西瓜óa大pêng, 用ka-tī ê主體形成組織.
Ta̍k-ê會注意著X`mas kap米國鬼節, m̄是米國生成就jōa偉大厲害, 米國hōaⁿ全世界ê政治經濟資源, i ê文化生本就會khah強勢thòaⁿ--出-去, 這個狀況lán m̄-tāⁿ無法度對抗, 連對ka-tī文化認bat mā無清楚.
若beh過鬼節, 台灣ê普渡有koh khah重要ê意義, lán teh講ê這kóa好兄弟kap孤魂野鬼, 是ùi清朝到日本時代ê反抗者, in反抗外來者無成功就煞--a, soah連精神都hō͘後代放bē記, 對ka-tī ê民族精神都無了解ê台灣人, 當然mā無法度對抗有強烈歷史認同ê民族.
人ê精神kap思考, 無法度像豬肉切割作1塊1塊, mā m̄是siáⁿ-mih mi̍h-kiāⁿ lóng ka-tī ê上好, 別人--ê lóng是pùn-sò, 若對ka-tī認bat有清楚, beh接受別人ê文化lóng無siáⁿ問題. 就ká-ná Hō-ló話借用chiok chē日語kap平埔語來充實i ê內涵, 像Tá-káu(打狗), o͘-tó͘-bái, la-jí-o͘h.
對ka-tī文化都無了解, 欠缺主體性, soah一直接受別人ê mi̍h-kiāⁿ, kan-taⁿ會pìⁿ-chiâⁿ人ê傀儡á niâ. 1個有自主性, 有主體性ê民族, chiah真正會tàng tī世界khiā起.
