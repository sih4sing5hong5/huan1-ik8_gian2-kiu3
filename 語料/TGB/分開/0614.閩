A-lân(6)@Toa-thau-lian
「橫直無見面是朋友, chit-má 見面了後 mā 是 "朋──友" , koh 再講, lán mā 無算是正經見 tio̍h 面.」A-lân 特別強調朋友 chit 2 字, 無想 beh hō͘ QA 誤解.
「8月23 góa ài 去新竹山頂 hip Tayal 部落種 khî-á ê 影片, lí beh去--無?」QA 知 iáⁿ A-lân 對 che 有趣味.
「Góa 看 māi--leh.」A-lân mā 知 iáⁿ QA thiau-kang the̍h che kā siâⁿ.
「若 ē-sái ài 緊 kā góa 講--o͘ !」
學期 beh 結束 chìn 前, A-lân in 社團 beh 出刊物, i ài 負責其中 1 ê 專題報告. 暗時 tńg 去到厝, 身軀洗好了後, A-lân 行去 A-kheng ê 房間.
「A-kheng, lí 前 chi̍t-chām-á m̄ 是講 beh 去山頂 chhōe 1 ê éng 過 teh bú 原住民運動 ê 朋友? Lí tang 時 beh去? Góa ài 負責 góan 社刊 chit 期 ê『原住民運動回顧與展望』, 若 ē-tàng, góa kap lí chò-hóe 去, 好--無?」
「Án-ne--o͘...... 無, góa kap hit ê 朋友約看 chit 禮拜 6 ē-sái--無?」
「Lí 若約--tio̍h chiah kā góa 講, góa chit 禮拜無 tāi-chì.」
拜 6 chái 起, A-lân 坐 A-kheng ê 車去山頂 chhōe Wagi, i 是早期原住民運動 ê 頭人, 尾--á 選擇 tńg 部落 tiām 籽 thòaⁿ 根.
A-lân 問 tio̍h chiâⁿ chē 有關 in hit-chūn-á teh pháng ê 原則 kap 方向, mā 互相分享 bat 參與--過 ê 議題 hām 熟 sāi ê 朋友, ùi Wagi 分享 ê 經驗--nih, i chiah 清楚 kui 工 khut tī「Sannasai」ê 都市原住民 hām tńg 去部落 ùi 草根經營 ê 原住民是 toh 位無 kâng.
講到日頭落山--a in chiah kap Wagi sio 辭, beh 走 chìn 前, Wagi kā A-lân 講:「Chia m̄ 是 lí ê 所在, lí ài 去 chhōe lí ka-tī ê 陣地.」
Chit 句話, hō͘ A-lân 思考 chiok 久.
7 月初, A-lân kā A-kheng 借--i ê《百年心魂》看了, hō͘ i 感受真深. 故事內底 ê 女主角接受祖先反抗 ê 傳統, 放棄中產階級 ê 地位 kap 生活, 加入地下組織, chit ê 過程 ê 心理變化, tiuⁿ-tû hām 不安, koh 有 cha-po͘ 朋友 ê 阻擋, kap 組織成員 hō͘ i ê 感情支持, chiah-ê lóng touch tio̍h A-lân ê 心肝 íⁿ-á, hō͘ A-lân 做出決定.
8月23, A-lân iáu 是答應 kap QA chò-hóe 去新竹山頂, tī hia, A-lân 看 tio̍h in 走 chhōe tio̍h 部落生存 ê 路, mā 看 tio̍h in 對 ka-tī 土地 ê 感情, 雖 bóng kho͘-á ê 行銷無闊, m̄-koh 部落 ê 生 thòaⁿ chiah 是 ùi chia 開始, A-lân ùi in ê 笑面感受 tio̍h 快樂 kap 自在.
9月初 1, Panay 收 tio̍h A-lân ê 限時 phoe.
A-lân 2004.8.30
