便若tńg故鄉, 厝--nih ê人tō ē笑講góa kā淡水ê雨水chah tńg去屏東, hō͘燒hōng-hōng ê天氣有tām-po̍h-á水氣. 8月初, TGB ài去台南賴和營隊教台灣羅馬字, góan計劃順續去1-kóa所在, mā拜訪kúi ê早期ê台語學生. Góan chit-chōa去, soah chah 1 ê風颱hō͘南台灣.
「1罐bì-luh 7 kho͘, 世界革命tī屏東.」1句講sńg笑ê約束, 8/3 TGB先去屏東kap Bō͘-chin Lí-iòng in pē母熟sāi, 暗時開講ê時, 風雨變大, chiâⁿ久無感受著風颱暝ê氣氛--a, chit-kái góa雖bóng無法tō͘ tī厝--nih點蠟條á聽a-má講古早kó͘, m̄-koh ta̍k-ê心肝內hit種『風雨無阻』ǹg前衝ê熱情, 互相sio-òe, 半暝失電koh hō͘氣氛加添tām-po̍h-á刺激ê感覺.
過tńg-kang thàu早, tī風雨中góan駛2台車ǹg北pêng出發, Chiau-hông in a叔beh chhōa góan看siōng原味ê虎尾寮.
虎尾寮tī嘉義布袋, 算海口, 在地不止á chē是飼ô-á kap ham-á. Seng叔--á chhōa góan看生態, koh hām góan講人文, 1 ê老記者, 用i ka-tī ê方式teh關心lán khiā起ê土地, 記錄io飼 i大hàn ê所在.
風颱天, 日頭hn̄g-hn̄g bih tī烏雲後piah無看影jiah, kui-ê虎尾寮mā kan-taⁿ góan chit-tīn ná像趕teh錄冒險節目ê班á, Seng叔--á chhōa góan行一般人罕leh行kha到ê小路á, koh展現 i「緊, hiông, koh猛」ê駛車技術, góan驚bóng驚, 看--著ê自然景緻soah是góan 1世人都bē放bē記--ê.
Hit-kang礙著天氣ê關係, 無法tō͘看著kui遍ê海和尚tī lám-á地teh活動, kap beh暗á白lēng-si飛tńg來hioh-khùn, 暗光鳥飛出去討食ê時, 2種鳥á tī天頂交chhap ê光景, koh有本底Seng叔--á beh chhōa góan坐竹pâi-á出海去白lēng-si造siū ê樹林á ê按算, lóng hō͘風颱掃掃--去, m̄-koh雙kha踏tī海kîⁿ, 感受塗沙chham-lām海水ê清涼, koh, 1 tīn人ná意思意思the̍h 1支雨傘cha̍h雨, ná欣賞môa-hông-á tī水面ê倒影, oan-na hip相, oan-na聽Seng叔--á紹介, mā算是1種hām土地ê對話.
虎尾寮人算--來是靠天食穿--ê, 飼ô-á, ham-á, lia̍h魚, 飼魚ùn-á lóng有. 環境ê關係, 飼ô-á kap ham-á khah免本錢, 除去chhím頭á借錢買chai-á hām竹管á iah是塑膠管á, koh來tō是thèng候大粒ē-tàng收, 免人工顧koh省肥料錢, m̄-koh海水若受著1-sut-á汙染, kui-ê tō去--a, lóng ài拚拚hám-ka̍k, tī路-nih, góan tō有看著1堆ham-á殼tún tī路邊, Seng叔--á講he m̄是人食chhun ê ham-á殼, 是受汙染, 人拚--起-來-ê, m̄-chiah hit-kóa飼ô-á ham-á ê人khah古意, chiâⁿ驚tek失--人, 若無, 人倒1湯匙á農藥落--去, kui年ê食飯錢hōan-sè tō無--去-a.
聽Seng叔--á講hia ê cha-bó͘人大部份ê ang婿lóng出海lia̍h魚, khah罕leh tī厝--nih, in tō khah免kui-kang浸tī厝內拚掃ê khang-khòe, tī草地所在koh無聊無tāi-chì做, hiah-ê cha-bó͘人tō khah興po̍ah-kiáu做gī-niü, m̄-chiah hit-tah有1句話講「嫁, tio̍h嫁海口ang, 娶, m̄-thang娶海口bó͘」, góa心肝內想講, hit-kóa hoah女權主義ê cha-bó͘, 應該ài去hia實習chiah tio̍h.
Beh去食tàu ê路--nih, góan tú好看著有人teh peh ô-á, góan停lòai看, chheⁿ-ô-á嫂chiâⁿ a-sá-lih叫góan食看māi, oah......hit種滋味bē-su是活lèng-lèng ê ô-á tī嘴--nih跳chhiah-chhiah, thàu-lām海水鹹味1陣1陣衝入去nâ喉底, éng過kan-taⁿ ē-sái tī日本台看--tio̍h ê享受, 今á日góan tī台灣tō tam--tio̍h-a.
E-po͘ góan去烏山頭水庫siàu念日本工程師八田與一堅守工作位置, kap i ê牽手八田代樹tī出水口跳水自殺ê精神. Góan koh坐巡邏船se̍h珊瑚潭1 liàn, góa ká-ná看著八田與一ê精神刻tī載--góan ê nì-sàng全是皺痕ê面容--nih.
7月初tī埔里接受Pazeh洗禮了後, 8/6 góan去頭社kap Kabasoa走chhōe Siraya祖靈ê力量. 頭社公kài koh有2間草厝á khǹg in ê文物hām相片, chit-má tī米國phah野球ê陳金鋒tō是tī chia出世--ê. Kabasoa公kài是早期淡江台語文社ê Chì-úi chhōa góan去--ê, i講tī Kabasoa hia, 公kài有東, 西, 南, 北, kap chhāi tī部落中ng 5 ê, góan看著西公kài kap中ng ê大公kài.
Tī漢人社會--nih, 1 ê庄á頭一定有1間廟á, 代表政治, 經濟, 文化, 甚至武力ê中心, 是權力集中ê所在, 離廟á愈hn̄g--ê, 離權力中心tō愈hn̄g; tī Kabasoa, 5間公kài分別是hit kho͘-lê-á ê集會所, khah無權力分配ê問題. 看tńg來台灣社會, kiám-chhái lán ē-sái àn chia反省單一強勢ê價值觀kap頭人文化, 重新思考lán beh ùi平埔族得著siáⁿ-mih款ê文化kap價值觀.
Siōng尾á暗, Seng叔--á chhōa góan去高雄柴山kap紅毛港se̍h, 柴山tī國民黨來了後hông變做軍事管制區, 在地人出入lóng tio̍h受檢查, 尤其柴山是ē『地層滑動』--ê, 便若壁pit--去厝瓦破--去, beh修理tio̍h-ài經過1關過1關ê審查, thèng候申請通過, 建材檢查好勢chhia chiūⁿ山, pit-sûn hām破孔已經愈大--a, 建材無夠用tio̍h koh重申請, án-ne 1冬1冬落--來, ta̍k間厝都補kah hoe-pa-nih-niau, ùi頂kôan看--落-去, kāng 1間厝瓦有kúi-nā種色彩kap建材, tō是國民黨侵占台灣, 統治台灣, koh chak-chō人民生活siōng好ê歷史證明.
紅毛港hia koh是另外1種悲情. Beh去『高字塔』有2 chōa路, 1 chōa是se̍h紅毛港外口ê外環道路, 1 chōa是切tùi紅毛港內底入--去, hit-kang Seng叔--á特別chhōa góan行紅毛港內底hit-chōa. 紅毛港頭前是高雄港, 邊--á是火力發電廠, 70年代國民黨kā hia規畫做貨櫃中心ê用地, siàu想beh kā高雄港變做東亞唯一ê貨櫃集散中心, 想bē到China 1-kóa港口開放了後, 高雄港ê地位ta̍uh-ta̍uh-á hông取代--去, chit-ê政策自án-ne khǹg--leh tō是30冬, 紅毛港ê厝bē-sái翻mā bē-ēng-ê起, 人是『三代同堂』, in是『三代同床』, 厝內kheh bē落--去, 老人tō kā椅liâu-á搬出來門嘴bóng講bóng nah涼bóng度時間. 暗時經過hit-chōa e̍h-e̍h ê路á, 看--tio̍h ê khanpang無超過5 tè, ta̍k口灶厝前lóng有1排椅á chhāi tī hia, 有--ê kui-khì tī路邊khōng石椅, 全台灣社區hōan-sè chhōe無椅liâu-á數量像紅毛港hiah-nī chē--ê. 錯誤政策若ē-tit-thang修改, 承認錯誤kā人民會失禮, iáu koh是ē-tàng原諒--ê, m̄-koh受ROC錯誤政策壓迫ê紅毛港, 30冬--a, 國民黨m̄-bat認錯, 民進黨mā無beh還紅毛港人公道, tī 1間破厝á壁頂ê「仇」--字, āng聲hoah出紅毛港人ê怨恨, m̄-koh有kúi-ê人聽--tio̍h?
無論統獨toh 1黨派ê人當選, 無人敢khap tio̍h紅毛港ê問題, 台獨運動行到尾--á, kan-taⁿ tiâu tī陳水扁kám有法tō͘連任ROC總統, 束tī政治/學術精英án-chóaⁿ合理外來政權統治台灣ê事實, siáng ē貼近土地, 聽人民ê呼hoah? Siáng ē管待人民ê生活處境? Kap群眾脫離ê台獨運動是ē-tàng行tùi toh位--去?
