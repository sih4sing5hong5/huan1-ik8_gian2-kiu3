生活營感想 / A-gôan
貼óa pho̍k-pho̍k-chhéng ê土地 / Lâu Kia̍t-ga̍k
田庄kap都市 / Tōa-thâu-liân
落田ê體驗 / Tek-hôa
Henry siá--lâi ê phoe / Henry
回應Henry / Gî-lîn
回應Gî-lîn / Henry
A-gôan
Che 是 góa 第 1 pái 參加生活營, 得 tio̍h 真 chē, 本底 kioh 是 kan-taⁿ beh tī 田 hia se̍h-se̍h--leh, soah tī 青松兄 ê 穀東俱樂部內底 chhōe tio̍h góa 頭殼內 ê 想法 ē-tàng 實現 ê 印證.
農業問題百百種, mā 一直 hông 長期 teh 討論, m̄-koh m̄-bat 有 1 種 khah 根本解決剝削農民 ê 事實. 白米炸彈楊儒門 ê 事件, góa 開始思考農業由土地--作物種類--耕作者--收成--分配等 lóng 由國家介入 ê 可能性, góa ka-tī kā che 號做「農業國家化」. Chit 款想法提出了後 hō͘ 真 chē 人笑, mā hông 污名化做所謂 ê 共產黨, m̄-koh góa iáu 是認為 chit ê 想法 ē 通, 是 góa 無能力去印證 kap 實踐 niâ.
參加生活營 chìn 前, 我一直 kioh 是穀東俱樂部 kan-taⁿ 是強調無農藥有機生產, m̄-koh tī 暗時 kap 青松兄開講了後, chiah 發覺 i 主要是 beh『顛覆』éng 過生產者 kap 消費者 ê 關係, 青松兄 kā 生產者 ê 地位, 決定權 hām 基本保障提昇, 生產者 kan-taⁿ 負責生產安全 ê 作物, tú-tio̍h 天災 iah 是其他原因 ê 損失, 免 koh 是生產者 teh 負擔, tú-tio̍h 豐收, 生產者 koh ē-tàng 得 tio̍h 獎勵, góa 發現 che tō 是「農業國家化」ê 示範農場. 若 ē-tàng hō͘ 國家介入, 生產者由國家培訓 kap 分配工作範圍, koh hō͘ in 比照公務員 ê 待遇, chit-má ê 老農民 mā 分配到各區做顧問, 收成作物由國家統一處理分配 iah 買賣, án-ne m̄ tō ē-tàng 解決農業問題--a ?
