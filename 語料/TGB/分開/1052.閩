簡直是難兄難弟
311了後, 日本是án-chóaⁿ teh討論核能問題--ê leh? Tī chiâⁿ chē討論kám beh廢核ê論述--nih, ta̍k ê專門學者lóng提出實際ê數字來支持ka-tī ê觀點.
菅沼光弘(Suganuma Mitsuhiro), 東京大學出業了後tō去公安調查廳, 先hông派任駐舊西德ê情報機關, 續--落35冬ê時間專門收集舊蘇聯, 北韓kap中國chiah-ê國家ê情報, 1995年chiâⁿ做日本對外情報實質上ê最高長官. I tī舊年發表ê新冊《この国の権力中枢を握る者は誰か》（Chit ê國家ê核心權力掌握tī siáⁿ人手頭）, 對核能問題提出新ê觀點. 續--落-來簡單紹介i ê論點.
Beh討論核能問題, tio̍h-ài先了解「核能電廠」siōng頭á是án-chóaⁿ入來到日本ê事實.
廣島(Hiroshima) kap長崎(Nagasaki) 2粒原子彈了後, 美國ê海軍積極ǹg望kā chit種新能源運用tī藏水艦, 美國自án-ne允准hit-chūn siōng大間ê電器品牌GE hām西屋(Westinghouse)研究開發核能, lō͘尾西屋得tio̍h政府ê採用. M̄-koh GE已經投入太chē人力kap物力做研究, bē-tàng無回收. 美國tō kā GE開發ê核電廠, 用真kôan ê價siàu賣hō͘戰敗ê西德kap日本koh有中立國瑞典.
若是一般ê商業買賣, 買siuⁿ貴tō準soah--a. Siōng大ê問題是, GE ê核能研究本底是軍方委託--ê, 內底有chiok chē美國ê軍事機密, GE ê產品有太chē日本人無法度了解ê機密, 日本人kan-taⁿ ē-tàng照GE ê指示操作, 萬一發生緊急狀況, 日本技師當然無法度處理, che是日本核能電廠siōng大ê失敗. 美國核電廠為tio̍h beh避免恐怖攻擊, kā反應爐khǹg tī thô͘-kha底, m̄-koh tī日本chit款有地震kap tsunami ê國家, GE án-ne ê設計真無妥當.
美國tī日本經濟成長期對日本做真詳細ê研究, chiâⁿ了解日本ê財團, 政治界kap官方ê利益關係. 用TPP(泛太平洋戰略經濟夥伴關係協議)做例, 大部份日本人lóng m̄知TPP是經過美國嚴密ê計算, hō͘日本bē-tàng無參加--ê, 日本社會soah無討論美國ê動機, 甚至siōng好mài講起. Che tō是外交部, 經濟產業部, 農林省, 情報機關chiah-ê有直接利害關係ê部會弱化ê證明.
美國有siáⁿ款ê歷史, 美國是siáⁿ款ê國家, 美國人teh想siáⁿ? 日本人對美國ê研究實在siuⁿ欠缺--a!用菅沼光弘ê論點來看台灣ê核能問題, kám m̄是mā án-ne? 台灣kap日本kāng款是接受美國核電設計, kāng款hō͘美國掌握kah一清二楚, mā kāng款對美國研究無透ê核能進口國, tī美國ê戰略佈局kap利益考量下, 台灣kap日本有影是龜笑鱉無尾!
