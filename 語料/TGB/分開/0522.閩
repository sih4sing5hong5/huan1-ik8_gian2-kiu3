扁蟲ê悲哀
Ùi 2000年A扁--á tī就職演講the̍h出『四不一沒有』ê時, tō有頭殼清楚ê人, kā hit-kóa hō͘政黨輪替爽過頭ê天真支持者號做『扁蟲』. Chit 6冬來, hiah-ê『扁蟲』iáu是替A扁--á種種背叛理想kap信用ê作為, 無反省tō替i辯護, 無惜一切代價, kan-taⁿ為tio̍h beh成全鞏固民進黨ê執政大位, chit-má想--起-來,『扁蟲』chit ê名, ia̍h真tàu-tah. 當然, ùi hit-chūn開始, 批評A扁--á kap民進黨作為--ê, tō ē hông當做是叛徒, 大大kā攻擊, phùi chhùi-nōa.
Chit段時間來, 看tio̍h身軀邊chē-chē ê鄉親父老kap兄弟姊妹真siūⁿ-khì ê情緒反應, A扁--á kap執政黨hông修理, hông lia̍h-tio̍h弊案, in雖bóng痛心koh憤怒, soah m̄願面對事實, kan-taⁿ真A-Q teh合理化A扁--á kap民進黨ê腐化, in是siōng悲哀, hông綁票ê扁蟲. Ùi期待到失望, ùi交託到被背叛, ùi得意ê扁迷到ut-chut ê扁蟲, 情緒上ê失落是沉重, 艱苦, 痛苦, m̄-koh心情soah chhōe無出口, mā無hō͘人引導, 當然iáu是kā合理化, 同情化kap理解化A扁--á kap民進黨ê作為. M̄-koh, siáng有hō͘ in 1 ê合理ê交代? In支持民進黨無得tio̍h siáⁿ-mih, 除去選舉結果chah--來ê短期歡喜.
民進黨種種ê背信作為, 對黨ê理想, 人民ê寄託, 改革ê承諾背信, m̄-koh『扁蟲』猶原ka-tī騙ka-tī, 1 pái koh 1 pái不斷委屈求全, 來替A扁--á kap民進黨辯護背書. Tng統治者一切lóng是sńg假--ê, kan-taⁿ鞏固ka-tī ê權力chiah是真--ê, tng A扁--á kap民進黨kā支持者ê信任kap期望, the̍h來am-khàm ka-tī ê腐化ê時, 請問『扁蟲』得tio̍h siáⁿ-mih? 實在有夠悲哀, 連1聲「kán」to chhò bē出chhùi.
