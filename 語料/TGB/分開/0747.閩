犧牲chit代救後代@Ui-chi
唐山過台灣, siáⁿ人ē-tàng了解,
被壓迫koh受災害, 痛苦身世siáⁿ人知,
Kiáⁿ孫á lóng m̄知, 愈想mā愈悲哀,
脫離苦海ê時刻已來,
犧牲chit代救後代!
Che是王明哲先生tī 1991年ê時做ê歌----〈犧牲chit代救後代〉, 收tī史明o͘-jí-sáng《永遠ê革命者》chit-tè thè-phuh--nih, chiah-ê歌éng過是街頭運動ê戰歌, 鼓舞chē-chē台灣人稀微ê心靈.
M̄-koh, 到taⁿ soah愈唱愈細聲, 愈來愈無人teh聽, kám是過去ê理想完成--a? 顛倒páiⁿ! 2000年, 台灣人陳水扁選tiâu中華民國總統, chiok chē人lia̍h準台灣人出頭天--a, 無尊嚴ê日子tō án-ne過--去-a, 台灣獨立ê kha步koh行ǹg前1大步--a......
續--落-來soah 1步步失志--落-去, ùi陳水扁去kā 1-kóa中華民國ê老將軍hām國民黨ê大老致意, 到最近「928教師遊行」「1123農漁民遊行」「台北高雄市長選舉失敗」, 愈來愈chē人sa無cháng----che kám tō是lán beh ài ê新國家? Che tō是lán ǹg望10外冬ê DPP? 盡khùi力kā DPP kng--起-lih, soah siáⁿ都無改變, 無chhái工teh bú......
Chit 10冬來人民ǹg望DPP--ê, m̄是beh追求公平ê參政權, 是ǹg望ē-tàng活kah有尊嚴, kā食人ê體制ián hō͘倒. Chiâⁿ無簡單ǹg-tio̍h執政--a, 過去teh批ê軍公教特權, in m̄敢kā動, beh khioh稅tio̍h-ài先kā in加薪水, án-ne khioh kap無khioh是差tī toh? 農會, 漁會信用部改革, 保守勢力chi̍t hoah聲, in sûi tō tiām--去, ˜敢koh sak; 教育政策mā無才tiāu取消華語漢字ê霸權, 母語教育taⁿ-á分tio̍h iù-iù-á ê 1禮拜1點鐘niâ.
當然, chiah-ê改變無可能1時1刻tō完成, án-ne soah m̄是hō͘ lán愈了解: DPP根本tō無準備! 反抗20冬根本tō無能力改變社會, 根本無形成ē-tàng取代中國意識形態ê文化霸權!
到chia來, lán應該真清楚DPP考慮--ê是選票niâ, 過去嘴hoah beh台灣獨立, chit款口號穩固20~30 %台獨票, 尾--á為beh增加票源, tō改beh ài中產階級ê票, 甚至外省票mā teh siàu想, tō開始kek頭殼, 看beh án-chóaⁿ改變ka-tī ê主張, thang好hō͘支持in ê票數增加.
自án-ne開始hoah「大和解」, hoah「新中間路線」, 講「台灣已經獨立, 名叫做中華民國, ta̍k-ê若無kah意chit-ê名ē-tàng改--得」. Chit種講法chiâⁿ hàm, án-ne講若ē通, 過去in就職ê時, 是án-chóaⁿ tio̍h kha-chhng對車輪旗? 主張改來改去, kā支持台獨ê台灣人食死死, 選舉ê時若看m̄是勢chiah koh hoah台獨來固票, 想講lán一定ē tǹg hō͘--in.
Chit-kái台北hām高雄市長選舉soah, lán mā看ē tio̍h, 一切koh倒tńg來原點, 證明選舉無法tō͘反體制, 10外冬來, 台獨ê聲勢無khah kôan, 原在是65比30.
Phah拚giú中間選票giú bē tio̍h, 其實che 1-sut-á都無意外. 過去10冬, DPP m̄-bat beh解說in ê主張, mā無hit-lō企圖beh hām KMT決戰, 人掌握hiah chē媒體thang發聲, DPP連1份報紙雜誌都辦bē起--來.
另外1方面, in koh kā舊底ê支持者騙講:「Lán ê理想taⁿ-á ē-tàng做bē-tàng講.」In taⁿ-á為tio̍h beh the̍h koh khah chē選票, 立場一直teh徙, siàu想beh the̍h另外hit-pêng ê票, 到taⁿ證明che是無可能--ê, 奮鬥10冬證明KMT原在是siōng大尾--ê. Che 10冬--nih, DPP ê運動無kā控制台灣ê體制tín動--tio̍h, 講母語hông講做是『大福佬沙文主義』, 主張台獨hông笑講無腹腸, 是『社會邊緣人』.
老賊落台, 總統直選......chit-kóa所謂「民主」ê成果, 其實m̄是lán最後ê目標, 到taⁿ, 媒體, 教育, 特務, 軍隊tō算換台灣人坐hit-ê位, m̄-koh整體ê思考, 其實phēng khah早koh khah反動.
有志為台灣phah拚ê少年家, m̄-thang失志, mā bē-tàng放棄, lán siōng無ē-tàng tī chit-kái選舉了, tì覺tio̍h選舉無法tō͘ kā lán ê運動sak進前. 無人kā lán支持, lán是m̄是tio̍h-ài行落基層hām被壓迫階級chò-hóe, 用lán ê性命來實踐理想, 真正提出有建設性ê方向, 重頭來kā進步ê社會力量ká--起-來?
犧牲chit代救後代! 本chiâⁿ lán是hông救ê hit代, hōan-sè ta̍k-ê感覺真嚥氣. 不而過, DPP ê失敗, 無代表lán獨立運動tō行bē落--去-a, mā無代表起國無望--a. 顛倒hō͘ lán知iáⁿ過去ê路線tio̍h-ài修正, beh改變社會, 是àn chió數人開始, chió數人ê改變是àn 1 ê人ê自覺開始, 真正ê犧牲(hông thâi, hông關), sianpai已經付出--a, koh來是看lán--a, 看lán beh án-chóaⁿ pìⁿ, beh phah出siáⁿ-mih空間!
