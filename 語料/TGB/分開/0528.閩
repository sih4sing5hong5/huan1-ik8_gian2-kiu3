失控ê陪審團
最近, 中部科學園區三期七星開發案, tī環境評估會議中, 雖bóng有學者委員針對報告the̍h出chiâⁿ chē ài koh評估ê問題, m̄-koh, 表決結果iáu是有通過。
有委員講七星開發案通過, 是對環境評估制度ê thún踏. 環境評估制度ê問題, 包括委員人選ê選擇 (官派委員ê比例ē影響表決結果), 環評ê立場 (經濟發展iah環境保護), 環評制度ê獨立性到toh (行政院ê政策kám ē影響環評結果), 在來tō一直有爭議.
Che hō͘ góa想tio̍h 1齣電影〈失控ê陪審團〉(Runaway Jury), 對美國司法ê陪審團制度the̍h出批判kap質疑. 透過陪審團成員ê選擇操作, tī案件宣判chìn前, 影響陪審團ê決定, 來達到beh ài ê目的. 看--起-來是獨立ê陪審團制度, 實際上是有法tō͘操作kap影響--ê. 台灣ê環境評估制度kám m̄是mā án-ne?
本底為tio̍h beh抵制政府kap財團對土地無限制破壞ê開發, chiah設立環境評估制度來監督, soah無想tio̍h透過操作, ē-tàng影響環境評估ê決定. Tō像〈失控ê陪審團〉teh批判--ê, tī案件審理開始chìn前, siōng尾--á ê判決已經hō͘人控制--a.
