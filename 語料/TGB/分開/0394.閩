A公
Chēng a-má過身了後, 久年來陪伴a公tàu-tīn生活--ê, 是1台細台la-jì-oh kap老電視, 2冬前a公總算beh搬來台中chò-hóe tòa, i ê la-jì-oh kap老電視免講mā有chah--來. 規律ê生活kap樂觀ê態度是a公長歲壽ê phiat步. Chái-khí kap ē-tàu時lóng有2點鐘teh收聽台灣政治, 頂ē-po͘ mā lóng有1點鐘久ê音樂時間. 電視除去ta̍k工看1點鐘ê新聞, koh有頂ē-po͘ lóng 1點鐘ê台灣戲劇. Tī一次大戰出世ê a公, 透過電視la-jì-oh hām大樓免chîⁿ ê爽報, iû-gôan有châi-tiāu掌握台灣社會ê變化. Lóng有日本經驗ê祖孫á, 不時聽la-jì-oh放送ê日本演歌teh講台灣話題. A公用日本統治時代ê社會生活秩序對照今á日ê社會亂象, góa用現代日本正常社會ê經驗觀察台灣無正常社會產生ê hàm-kó͘.
Kap朋友講tio̍h台灣現狀. 美國反對台灣改變現狀, i mā無認為台灣現狀需要改變. Góa發現用舉例--ê ē khah簡單講清楚: lí kā人稅厝, 照時間納kúi-nā冬ê厝稅了後, chiah發現kap lí phah契約--ê mā是厝kha, kap hit-ê厝kha phah契約ê厝頭家, tú-tú是60外冬前thâi lín祖公, 霸佔lín tau ê人. Chit kúi冬來tòa--ê本底tō是ka-tī ê厝, hit-ê厝頭家ê財產舊底tō是lí ê. Tng lí àn-sǹg kā厝討--tńg-來, beh追究兇手ê時, bat做過警察ê厝邊, soah要求lí bē-tàng改變「現狀」. Che tō是台灣ê現狀.
Chi̍t家伙á
Ùi舊年開始, sui-bóng是hiông-hiông出現, m̄-koh oan-na接受i是chit-ê家族á ê人. Siáⁿ人ē去懷疑家族á ê人講話有老實iah白賊? Sui-bóng lio̍h-á感覺有kóa tāi-chì khah反常, m̄-koh góa自然「自動」對hiah-ê做善意ê解釋. 一直到ka-tī ê身體狀況bē-kham得koh taⁿ過頭chē ê壓力teh艱苦ê時, 姑不衷chiah請i搬--出-去. I搬--出-去了後, góa chiah有khùi力重頭檢討1冬來接觸ê過程koh求證, chē-chē白賊kap am-khàm hō͘ góa發現góan ê前提有chiok大ê無kâng; chiâⁿ-chò「chi̍t家伙á」kan-taⁿ是góa個人ê ǹg望, 自頭到尾góa kan-taⁿ hō͘ i當做ē-sái利用ê工具. Che hō͘ góa想tio̍h台灣ê政黨政治kap選民ê關係, 不止á sio-siâng!
