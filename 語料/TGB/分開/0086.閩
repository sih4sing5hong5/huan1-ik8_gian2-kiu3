台灣有chiok chē人不滿中國利用陳光標來台灣iā chîⁿ ê統戰手路, mā有chiâⁿ chē人感謝陳光標koh頒獎hō͘ i, 新竹縣政府koh頒hō͘陳光標『榮譽縣民』. 台灣人有影hō͘國民黨ê教育洗腦成功, pìⁿ做有chîⁿ siáⁿ-mih lóng ē-sái犧牲, piàⁿ經濟ē-sái無顧主權, thàn-chîⁿ ē-sái免尊嚴. 台灣chit款賤民性格, 莫怪hit-kóa資本家, 勞委會主委kap馬桶政府官員, ē-sái大聲講hō͘ lín khang-khòe做, lín應該ài好好á感謝恩賜; 台大校長mā教示學生講chia̍h頭路m̄-thang計較薪水.
Che到底是siáⁿ-mih款社會? 台灣人mā kan-taⁿ ē-hiáu吞忍iah是歡喜接受月給kē ê頭路, bē-hiáu, m̄敢, m̄願iah是m̄-bat想過beh反抗. 其實chìn前teh看長昇寫ê有關勞工運動ê文章, kap投入勞工運動ê犧牲, tō bat想過大多數ê台灣人已經hông教育kah m̄知影siáⁿ-mih號做人ê尊嚴, 為tio̍h chîⁿ siáⁿ-mih lóng ē-tàng pàng-sak, án-ne是beh án-chóaⁿ組織勞工運動? Lán kā看hit-kóa積極參予所謂ê勞工運動者, kám m̄是lóng公營企業ê勞工? 因為in有鐵飯碗ê保障ah!
