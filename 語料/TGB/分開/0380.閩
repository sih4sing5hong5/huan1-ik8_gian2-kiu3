Góa讀《德黑蘭的囚徒》
《德黑蘭的囚徒》(Prisoner of Tehran), che是1本真人真事ê回憶錄, 作者Marina Nemat是經過Iran革命mā坐過監ê政治犯, 1966年出世tī國王時期(親西方ê Pahlavi掌權) ê Tehran, tī 1 ê Russia東正教家庭大hàn, i特殊ê宗教信仰kap大多數ê Iran人無kâng, kap一般gín-á kāng款--ê是, chēng細hàn tō是無煩無惱ê生活, 一直到1979年Iran革命前後, i ê性命chiah有大改變.
初戀愛人tī推翻國王ê政治示威遊行hông thâi了後, hō͘ i ê心肝íⁿ-á有chiok大ê shock. Iran革命成功了後, ùi海外流亡tńg--來ê Khomeni chiūⁿ台掌權, 專制獨裁kap高壓ê恐怖統治, hit款氣氛無輸國王時期. 1982年i 16歲ê時, 因為抗議學校老師上課kan-taⁿ teh做政令kap宗教宣導, lóng無教課程內容, 接續koh罷課, 貼批判學校ê文字, hō͘ i kap其他同學lóng pìⁿ-chiâⁿ政治犯, hông關入去Tehran ùi國王時期tō chiok出名ê Evin監獄(親像台灣早期ê警備總部iah是Kéng-bóe監獄).
I tī Evin hông刑, koh險á hông chhèng-sat, ka-chài愛tio̍h i ê審問官kā救chiah無死, 刑期ùi死刑pìⁿ無期徒刑, m̄-koh代價是ài改信Islam, 嫁hō͘ hit-ê審問官; 後--來因為審問官ang-sài ê特別關係, koh改判3年有期徒刑. Lō͘尾,「有良心」ê審問官tī i決定辭頭路chìn前1禮拜, soah hō͘ i ê對敵暗殺khiau--去. 作者透過審問官厝--nih ê人走chông, 坐監2冬外了後假釋出獄, tńg去父母身軀邊. I ê政治犯身分無法tō͘ tńg學校繼續讀冊, choaⁿ-á ka-tī進修the̍h-tio̍h高中學歷, 尾手koh結婚生kiáⁿ, 總算tī 1991年離開Iran, mā走離開政治烏牢ê暗影, 去到Canada過新ê生活, tī速食餐廳做服務生. 2000年i開始用英文寫回憶錄. 2003年發生1 ê加拿大裔ê Iran cha-bó͘ tńg Tehran, tī Evin監獄外口hip示威遊行ê抗議活動hông lia̍h ê tāi-chì, lō͘尾chit-ê cha-bó͘人hông刑kah khiau--去, i ê tai-chì hō͘作者決心beh透過文字對世界發聲, 2007年出版回憶錄──“Prisoner of Tehran”.
Ùi作者ê故事看--起-來, i m̄是注神tī政治改革ê政治積極者, mā無加入反政府組織, kan-taⁿ是hit-chūn ê政治氣氛hō͘ i pìⁿ-chiâⁿ政治犯. 20外冬後, chit-ê cha-bó͘政治犯kā ka-tī ê記tì化做文字, 無beh koh kek-tiām-tiām, 開始講i ê Iran故事. 冊出版了後, 作者堅持講che m̄是小說, 是實在發生--過ê tāi-chì. M̄-koh chiok chē當初時mā tī Evin監獄坐監活--落-來ê人, 了後mā去tī西方國家ê政治犯, 對chit本冊提出嚴格ê批評kap質疑, 認為作者替監獄hiah-ê執行者講好話póe-hōe責任; 有ê人認為che是作者kā其他政治犯ê故事tàu-tàu chò-hóe, 用政治犯ê故事去換ka-tī出名. 1本個人ê回憶錄, 為tio̍h立場kap意識形態ê問題, 開始kà力, 讀者tī網路ē-sái看tio̍h雙pêng ê回應.
Ùi作者ê故事, koh有中東其他作家kap中南美洲ê作家, in透過文學對世界發聲, 台灣kám有châi-tiāu? Góa想tio̍h 1 ê人, 呂秀蓮, i是cha-bó͘人, bat出國留學, 坐過政治監, 早期mā寫小說, koh ē-hiáu英文, i ê經歷tòe台灣民主運動ê發展teh進行, 透過文學ê形式thang寫做1本偉大koh hō͘人目chiu金ê小說iah是回憶錄. I ê故事bē輸chit-ê Iran作家iah是chi̍t-kóa中南美洲出身ê作家, i kāng款ē-tàng透過文學ê力量, 用西方強勢ê語言, 用i ê故事對世界發聲, 為台灣發聲, hō͘台灣hông看--tio̍h. M̄-koh不幸i chiâⁿ-chò副總統, 政治力kā想像力kap創造力lóng am-khàm tiâu--leh, 政治mā hō͘ chiok chē可能性lóng無--去. 除去kā khùi力khǹg tī組織太平洋連線, 展現外交能力, iah是sì-kè出巡, 接受白目記者ê白痴問題, 借機會講話, iáu有siáⁿ-mih作用? Kiám-chhái i離開文學siuⁿ久--a, mā hōan-sè是掌握權力ê欲望khah大過創作, 台灣政治人物ê光環khah大過小說家, m̄-chiah teh比較台灣有1 ê國際重量級ê作家iah是有頭1 ê cha-bó͘副總統ê時, tī台灣人ê價值秤盤頂kôan, 答案已經真清楚--a.
