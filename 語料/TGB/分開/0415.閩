家長ê危機意識
A-sîn今年讀國校1年á, 開學1禮拜後,『家庭聯絡簿』寫講ài背『弟子規』. Góan kā老師回講無ǹg望gín-á接受chit款殖民思想, 請老師諒解, góan ē另外chhôan mi̍h-kiāⁿ教A-sîn, bē hō͘ i thó-chè時間.
隔tńg工是和平國小各班頭1 pái家長會, góan chit班有30 ê學生, 來到位ê家長(lóng是ma-ma) lóng-chóng有10 ê, 除去體育, 全部ê課程lóng導師陳小姐teh教.
今á chái-khí hō͘老師ê phoe有iáⁿ hông the̍h出來講, 陳老師講tio̍h『弟子規』ê話題了後, 手kí góa講góan tau ê gín-á若bòai o̍h ē-sái免o̍h. Góa kā i請教『弟子規』chiâⁿ做學習教材ê正當性, i講是1年á ê統一生活指導教材, 邊--á ma-ma A贊聲講, 讀經是和平國小1 ê真好ê特色.
Góa koh 1 pái kā陳老師確定『弟子規』是經過教務會議決定ê教材, góa請陳老師替góa轉達2 ê問題: (1)『弟子規』內底真chē生活指導, kap現實台灣社會ê生活經驗嚴重chhiâng-póng, 像pē母ê藥á sī細ài先試食; 非聖賢文章bē-sái讀(報紙雜誌m̄ tō lóng廢物?); (2) tī台灣已經有過半數人自認是台灣人ê今á日,『弟子規』後piah 1 chōa大字──『中國人不可不知中國事』, tō是kā政治引入來校園, 真無妥當. 陳老師kā góa說明chit 2 ê問題, góa問講i ê說明kám是代表學校對góa ê回應, i講m̄是, i無法tō͘代表學校.
另外1 ê ma-ma B強調讀『弟子規』對gín-á有幫贊, ē-sái hō͘ gín-á bat做人做tāi-chì ê道理. Góa問i, 無讀『弟子規』kám tō m̄-bat做人做tāi-chì ê道理? 歐美國家ê人民無讀『弟子規』, án-ne講--來in tō m̄-bat做人做tāi-chì ê道理--a? Koh-khah免講內底ê內容kap台灣社會有chiok chē衝突.
陳老師講『弟子規』內底95%是好ê教材, 另外5%有問題ê教材, 老師ē kā gín-á加強解說. Góa問i:「Lán hō͘ gín-á讀1本冊, 讀了koh kā in講冊--nih寫--ê是m̄-tio̍h--ê?」
Góa koh請教老師, 既然讀經是學校ê特色, 請問『弟子規』chiâⁿ做教材kúi冬--a? 8冬.「老師意思是講, lín明kî知che是1本內容kap現實生活脫節ê生活指導教材, 用8冬--a soah無beh改, 是--無?」老師講:『我沒辦法改啊, 我怎麼改?』
Góa iáu是請老師kā góa ê問題轉達hō͘學校. Chit-chūn媽媽B kap媽媽C請góa加入家長會, 媽媽C講góa若加入家長會, ē-sái直接問校長. Góa kā i講, lí kap góa ê立場kāng款, lán lóng是學生ê家長, lí建議góa加入家長會thang直接提出問題, m̄-koh góa ê看法是, 對學校kéng ê課外讀物有妥當iah無, ta̍k ê家長lóng有權利表達意見, che kap有加入家長會--無無關係.
老師chiâⁿ委屈講今á日i chiok傷心--ê, 因為A-sîn in a伯tī『弟子規』kap『聯絡簿』tǹg印á, lín kám知i tǹg siáⁿ-mih印á? I tǹg『中華民國滾出台灣』! A-sîn koh強調「Góan a伯講bē-sái hú掉!」老師講無ǹg望kā政治引入來校園, góa kí冊後piah hit-chōa字講, góan是被動--ê,『中國人不可不知中國事』tō是kā政治引入來校園!
Chit-chūn媽媽B講:『你已經浪費我們太多時間了.』Góa kā提醒, chit-ê議題是陳老師先the̍h出來講--ê.
接續--落-來, 本底無人想beh參加ê家長會, 有人主動beh加入--a; 無人beh做ê班親會會長kap副會長, mā順利產生--a. In chiaⁿ實chiok有危機意識--ê.
