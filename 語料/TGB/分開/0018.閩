『育嬰假』, chia̍h bē tio̍h ê假福利
最近有1 ê同事因為細hàn kiáⁿ tiāⁿ-tiāⁿ破病, i決定beh請『育嬰假』, i kap góa kāng款是臨時人員, 無正式人員ê保障. 舊年i chiah請產假niâ, 過無kúi月日koh beh請『育嬰假』, 主管表面上同意, m̄-koh mā暗示講6月日了後m̄知kám ē有人事變動, 『育嬰假』了kám有thang koh tńg來上班, iah是mê年kám ē-tàng koh繼續kā chhiàⁿ mā m̄知影. 決定beh請『育嬰假』ê時, 主管hiah-ê暗示i其實tō lóng有考慮--過-a, m̄-koh in kiáⁿ正經無人thang tàu chhōa, hō͘ chit-má chit ê奶母chhōa koh一直破病, 無法度chiah想beh請『育嬰假』ka-tī顧.
Tī台灣, 無鐵飯碗保障ê勞工lóng知影,『育嬰假』根本是chia̍h bē tio̍h ê假福利, 看ē tio̍h, chia̍h bē tio̍h. Siáng敢請? 請『育嬰假』了後, ē-tàng順利koh tńg去上班--ê有kúi ê? Che根本是hit-kóa有鐵飯碗保障ê公務人員chiah享受ē tio̍h ê福利, 其他人有--ê kan-taⁿ是請假hit 6月日6成ê薪水, 因為che m̄免頭家負擔. 請『育嬰假』ê同時mā tio̍h準備隨時辦離職, 因為頭家mā無想beh接受因為gín-á iah是家庭因素可能tiāⁿ-tiāⁿ tio̍h請假ê薪勞.
若無親人thang tàu顧gín-á, 生kiáⁿ hō͘職業ma-ma tio̍h面對ê壓力實在真重, góa 2 ê小妹mā lóng因為生kiáⁿ來辭頭路做專職ma-ma, che對in來講是姑不衷ê選擇, 其中1 ê koh kap ta-ke ta-koaⁿ chò-hóe tòa, 不時to發生無爽快ê衝突, koh-khah無法度自由出門. 政府一直用生育津貼來鼓勵ta̍k-ê生gín-á, m̄-koh gín-á出世了後soah tio̍h ka-tī想辦法, chhōe無奶母, 無tè chhōe人顧gín-á, lō͘尾姑不衷tio̍h辭頭路ka-tī顧gín-á, che算是siáⁿ óaⁿ-ko福利?
當然, lán ē-sái爭取lán應該有ê權利, 請『育嬰假』了後若無thang koh tńg去上班, ē-sái申訴, ē-sái án-chóaⁿ tú án-chóaⁿ, m̄-koh siōng尾ê結果lóng是全體基層勞工lóng了解ê事實, koh-khah án-chóaⁿ爭取kan-taⁿ是ke了時間kap khùi力, 甚至tio̍h koh hō͘人侮辱. Che kap退休金, 遣散/資遣費, 基本工資...... chiah-ê勞基法ê其他福利lóng kāng款, ta̍k-ê lóng知影有chit款權利, m̄-koh kám爭取ē tio̍h tio̍h靠好pháiⁿ運--a.
Khah早góa mā bat處理bē-chió勞資爭議案, 好運--ê加減thang ùi頭家hiah the̍h tio̍h chi̍t-kóa資遣費, pháiⁿ運--ê siáⁿ-mih to無, 有--ê hām加班費iah是頭家欠ê薪水to the̍h bē tio̍h, góan根本m̄敢建議失業者kā頭家爭取到底, 因為過去chiok chē案例, 結局lóng m̄是hiah-ê失業勞工有châi-tiāu承擔--ê. 有時á頭家甘願hông罰chîⁿ mā bē-giàn la̍p該hō͘ hiah-ê勞工ê薪水, tō ná像規定chhiàⁿ 100人以上ê公司tio̍h聘用殘障者, 有jōa chē公司甘願hông罰chîⁿ mā無beh chhiàⁿ hit-kóa弱勢者, he lóng是商業考慮, 無siáⁿ-mih社會道德iah是社會責任thang講.
Mài講勞委會總--是khiā tī頭家hit pêng, 其實kui-ê社會mā真oh pìⁿ做勞動者ê bá-kuh, 發生勞資爭議ê時, bē-su he是hit-kóa勞動者ka-tī ê tāi-chì, 大多數人m̄-tāⁿ bē tàu援助, 顛倒koh jú keng-thé ka-tī tio̍h忍受真bái ê工作環境, chiah bē pìⁿ做後1 ê hō͘頭家thâi頭--ê, 台灣chia̍h頭路人薪水久長來無khah ke kap無薪假chiah-ê損害勞工權益ê tāi-chì ē一直存在, 原因tō tī chia.
Lán tiāⁿ hông威脅講, 中國勞工學歷kôan koh認真, soah kan-taⁿ 1半薪水tō chhiàⁿ ē tio̍h, iah是講失業率chiah-nī kôan, 外口排列等lí chit份頭路ê人chē kah踢tó街, 面對chiah-ê威脅kap生活ê現實問題, 有jōa chē人敢khiā出來挑戰? Koh有jōa chē人thang得tio̍h jōa chē jōa大ê支援--leh?
