Hō͘ Aさん ê 1張phoe
Aさん:
Aさん:
論真講--起-來, chit件tāi-chì ē hō͘ góa感覺稀微, 是看tio̍h台灣人實在是bē-tàng the̍h tio̍h chi̍t-sut-á權, 若the̍h tio̍h chi̍t-sut-á權kui ê人tō gông--去-a. 有人講是因為台灣人欠缺中心思想, 無正確ê價值觀, chiah ē變做án-ne.
Chit件tāi-chì góa有chi̍t-kóa想法, m̄知iáⁿ lí有phīⁿ tio̍h 1種熟sāi味--無? Hit ê臭phú味ê「特權」, chit款真害ê中國文化已經tiâu tī真chē台灣人ê腹內--a, 實在是台灣價值觀ê危機. Góa認為今á日趙建銘案件ē發生ia̍h是chit ê原因.
Hō͘ chiok chē人bē爽--ê是, 是án-chóaⁿ tī台灣, China人做--過ê pháiⁿ tāi-chì bē hō͘人keng-thé, ah若台灣人有做chi̍t-kóa m̄-tio̍h, tio̍h-ài hông凌治, 牽拖kui家族. Che除去有殖民者對台灣人ê政治鬥爭, koh khah hō͘ góa無了解--ê是: 是án-chóaⁿ有ê台灣人無beh做「人」, kan-taⁿ想beh做中國價值觀--nih ê勝利者? In kám講m̄知iáⁿ豬tiâu內底ê豬, m̄管koh khah án-chóaⁿ phah拚, iáu是1隻豬,第1名ê豬iáu是bē變做人. 中國價值觀tō是豬tiâu, 台灣人ài警覺, mā自我檢討, 清洗過去教育lán ê腐化ê封建觀念, 自我提升.
中國人是悲慘--ê, in永遠無可能ē有自我價值, 因為中國文化本質tō是án-ne, he是in ê宿命.
M̄-koh台灣人m̄是án-ne, 台灣人ē-tàng真簡單tō跳脫, lán ê祖先3年1反5年1亂, tī lán ê身軀內流--ê是堅持自我價值ê血. Kan-taⁿ是chiok chē人lóng放bē記--得-a, 正是中國人ê教育hō͘ lán bē記--得, 中國教育hō͘不止á chē台灣人kan-taⁿ知iáⁿ中國價值觀, bē記台灣歷史ê sianpai tō算ài犧牲性命mā beh爭取ê公平kap正義. 關係chit點, hit-kóa自私自利驚死ê人, 無論án-chóaⁿ to無法tō͘理解--ê.
Lán看tio̍h中國人受tio̍h無公義對待ê時(tō算hông滅村), in ê反應kan-taⁿ知iáⁿ哭, soah無認為有權siūⁿ-khì. Tī台灣, ùi朱一貴到詹益樺起造--起-來ê台灣魂, 是台灣民族光榮ê文化價值累積, sianpai ê phah拚kap犧牲, 留hō͘ lán--ê tō是珍貴ê台灣價值觀. Ǹg望台灣人lóng ē-tàng了解chit ê重點, ùi chia得到民族自信kap尊嚴.
台灣人若了解lán teh面對中國人ê時應該有ê驕傲, 公平kap正義需要每1 ê覺醒ê台灣人去堅持kap執行(kā ka-tī ê責任sak hō͘既得利益者是無負責ê行為), 我相信未來ê台灣國必然存在公平kap正義. 為tio̍h beh chiâⁿ做光榮ê台灣國公民, 目前lán需要做好自我提昇ê準備, 公平kap正義ê台灣國tō離lán bē hn̄g--a.
