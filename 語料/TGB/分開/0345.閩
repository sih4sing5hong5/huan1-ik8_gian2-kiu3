Góan厝內底ê人, 若是出去chia̍h頭路--ê, 無1 ê無teh加班, 加班到kiōng-beh變做「正常」ê上班時間.
老父tī造紙公司修理機械, 機械是24點鐘teh pháng--ê, 不管時lóng tio̍h有人顧tī hia, 萬不一機械hiông-hiông hoah罷工, chiah有人thang好修理.
若tú-tio̍h同事beh調班iah是臨時請假, 老父lóng ē主動替. I mā chhiâng-chāi當值了koh續loeh做半工. 過年時á, i lóng去上班.「年時á上班1工ê chîⁿ是3工額, tī厝mā無聊, 有mā是去園chhōe tāi-chì做niâ, kui-khì去thàn-chîⁿ khah有影, 無lí kioh是chîⁿ ē ùi天頂lak--落-來?」I án-ne講.
老父sǹg是甘願做ê味khah chē, m̄-koh若厝內其他ê人, tō m̄是án-ne--a.
先講góan嫂--á, i本底tī工業區內底1間公司teh做, lō͘尾工場1間1間sóa去中國, in公司內底ê人lóng hông資遣. 尾手chhōe-tio̍h Hoan-á-liâu 1間豬肉工場做會計, taⁿ mā做4~5冬--a.
Phah-sǹg是舊年ê款, piàn-pái tńg--去, to過下班時間--a iáu無看tio̍h i ê人, chiah知lóng teh加班. 豬肉工場有pun大小月, 本底是tn̄g-tio̍h大月chiah tio̍h加班, 一般是做到eng暗8~9點.
I「正常」ê上班時間是chái-khí 8點到e-po͘ 5點半, óa舊年年底ê時, 加班soah jú來jú sù-siông, ta̍k工lóng做到10點chiah有thang下班, 拜6 mā tio̍h去做. 到kah今年, 頭家koh ē au in e-chái-á 7點半tō上班, mā tiāⁿ ló͘ in禮拜koh去. 嫂--á tiāⁿ kā in頭家haiⁿ講:「Góa若連禮拜koh去上班, tō連買衛生紙ê時間to無--a.」Góa tō án-ne看i頭尾kui冬lóng teh加班.
Ah若góan小弟, i 2006年尾去工業區做監工, 半冬了後, 4月初有1工e-po͘時á ùi工地beh tńg公司ê時, soah出車禍, siak kah kha手lóng斷--去. 半冬過, 公司急beh ài i緊tńg去上班, i tō thuh kóai-á, ta̍k工7點出發, 騎40~50分鐘ê o͘-tó͘-bái去公司, 赴8點上班. 公司chiâⁿ體貼--i, 頭起先hō͘ i坐tòa辦公室處理文書khang-khòe, thèng-hāu到免giâ kóai-á, mā差不多tú-tio̍h工程teh趕--a.
Ùi舊歷年前到taⁿ, in公司1 ê工程接1 ê工程teh趕, i ta̍k工lóng tio̍h 11點外chiah有thang tńg來到厝, 拜6禮拜mā chhiâng-chāi ài去做. Chi̍t tńg來到厝, tō ná老牛--leh beh死tōng-hàiⁿ, 身軀洗洗--leh tō差不多ài緊去khùn--a, thang好隔tńg日透早koh出去「piàⁿ經濟」.
總--是in 3 ê做kah半sió死, siōng無lóng有thang thàn加班費, m̄-koh若góan叔伯小弟, in tō無hiah好khang--a.
In兄弟á 2 ê lóng tī冷氣工場chia̍h頭路, 算點鐘--ê, hioh大禮拜, 1月日連加班算算--leh chiah領2萬thóng, 看--起-來iau2 e7-sai2, m̄-koh實際上無夠『最低工資』. 頂月日in頭家講beh hō͘ in chia̍h月á, 1月日phah 3萬, m̄-koh拜6禮拜無hioh, mā無加班費, in bòai.
照án-ne看--來, 1工24點鐘, tī厝ê時間chhun無kúi點鐘, 連khùn ê時間to無夠--a, 是koh有châi-tiāu做siáⁿ想siáⁿ?
