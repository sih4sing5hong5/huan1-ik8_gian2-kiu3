寫hō͘奴隸á kiáⁿ(5)
Lí chiah chhím滿2歲niâ, bē-chêng-bē, lán身軀邊tō有人煩惱góan若無教lí華語, lí大hàn去讀冊聽無華語ē tòe人bē-tio̍h. 對che, góan chi̍t-sut-á to無煩惱, o̍h華語chit項tāi-chì, góan認為ē-sái jú òaⁿ o̍h jú好. Lí ta̍uh-ta̍uh-á teh大hàn, 本底tio̍h-ài用lán ê話來se̍k-sāi kap理解chit ê世界, koh再講, lán ê話lí to bē-chêng o̍h ē-hiáu--ê, chit-má tō煩惱bē-hiáu講華語, 有影是ke操煩--ê.
Lán chit ê所在有真chē怪奇ê現象, 煩惱gín-á bē-hiáu講華語, soah bē煩惱gín-á bē-hiáu講lán ka-tī ê話, che tō是其中1項真hàm古koh真怪奇ê tāi-chì.
Lán chit ê所在有真chē怪奇ê現象, 自早góa tō對chiah-ê chiâⁿ bē kòan-sì, mā參與過chiâⁿ chē tāi-chì想beh kā改變. Chiâⁿ chē góa本底無法度理解mā無法度認同ê現象, lí出世了後, tī陪伴kap引chhōa lí se̍k-sāi chit ê世界ê過程, hō͘ góa ta̍uh-ta̍uh-á chhōe tio̍h chi̍t-kóa問題ê源頭.
Lán chit ê所在欠缺實實在在ê理解kap尊重, mā欠缺對人真正ê關懷. Chiah-ê欠缺ùi lán對待gín-á ê方式tō看ē出--來, beh hō͘ gín-á chhit-thô, soah koh驚gín-á kā身軀kô͘ lah-sap; ài gín-á tio̍h bat tāi-chì, soah koh ài kā chhòng-tī sái-lāng; ài gín-á gâu大hàn, soah koh阻擋hō͘ gín-á體驗世界ê機會.
Kap lí chò-hóe成長ê過程, góa了解真chē tāi-chì, mā一直teh修正ka-tī ê認知, 修正ka-tī對chit ê世界ê理解. Góa o̍h ē-hiáu beh kā lí講tāi-chì ê時, ài考慮tio̍h lí ê感受, ài tī kap lí kāng款ê kôan度來理解lí ê情緒, m̄是用大人ê立場, 大人ê需要來要求lí tio̍h乖乖聽話.
Chhōa lí出--去ê時, lí tiāⁿ-tiāⁿ ài人抱leh行, kā lí抱leh行chi̍t時á了後, góa ē kā lí講góa ê手mā ē酸ē thiàⁿ, lí tio̍h落來ka-tī行, hō͘ góa ê手thang hioh-khùn--chi̍t-ē, góa ē提醒ka-tī m̄好直接要求lí tio̍h聽話ka-tī落來行. Beh叫lí chhòng siáⁿ, lí若teh hoe teh lû, góa ē提醒ka-tī tio̍h khû落來kap lí講, m̄-thang直接用命令要求lí tio̍h án-chóaⁿ做. Ǹg望用chit款方式, ē-sái hō͘ lí o̍h ē-sái thang理解kap體諒別人ê感受.
Lán chit ê所在真欠缺對性命真正ê尊重, 因為lán kàon-sì用強勢者, 用優勢者ê kôan度來看待tāi-chì.
Lí看大人做tāi-chì, 總--是想beh tòe leh做, 掃thô͘-kha, ka桔á, si菜葉á, góan bē煩惱lí kô͘ kah kui身軀, mā bē煩惱lí kā tāi-chì bú kah pháiⁿ收soah, 若bē危險, góan tō盡量pàng手hō͘ lí sńg. Chia̍h飯beh用正手iah倒手, 出去外口beh chông beh pê, beh tī thô͘-kha liàn, góa mā ē提醒ka-tī, tio̍h盡量容允lí用ka-tī kah意ê方式去體驗chit ê世界, m̄是ài lí tio̍h照大人ê意思, tio̍h照大人ê利便án-chóaⁿ做.
Tī外口tú tio̍h其他ê gín-á, lí若hō͘人e--tio̍h iah 是sio-cheⁿ, góa ē tī邊--á bòai siuⁿ緊出聲, hō͘ lí ka-tī去chhiâu-chhōe kap人ê互動. Lí無愛人kā lí kāng, 相對--ê, lí tio̍h-ài o̍h ē-hiáu ka-tī mā bē-sái án-ne對待別人, tō ná Chû-chû姊姊o̍h--tio̍h-ê: lán若無愛人kā pùn-sò tàn來lán tau, án-ne lán mā無應該kā pùn-sò tàn tī人tau. Thèng-hāu lí koh-khah大hàn, tī外口若kap gín-á伴起衝突, 若m̄免考慮別人sī大ê想法, góa甚至bē反對lí kap人oan-ke, gín-á oan-ke sio-phah m̄是siáⁿ pháiⁿ-tāi, 顛倒ē-sái tī he過程chhiâu-chhek kap人ê互動.
顧慮別人ê感受tī lán chit ê所在無時行, lán tāi-seng考慮--ê往往是án-chóaⁿ對ka-tī siōng有利, lán無愛tú--tio̍h-ê, 若mài發生tī lán身軀邊, tō ná kap ka-tī無tī-tāi. Chit ê社會教lán kan-taⁿ考慮ka-tī ê利益,「êng-á事mài ke chhap」; 做兵, 菜鳥á hō͘老兵修理, 等ka-tī pìⁿ做老鳥, mā用hit款方式修理其他菜鳥á, chit款tāi-chì tī lán chit ê所在chiâⁿ sù-siông, m̄-koh若tú tio̍h拳頭母比ka-tī khah大粒, iah是bá-kuh比ka-tī khah有力--ê, lán m̄-nā驚kā得失, koh ē對i phô͘-phô͘-tháⁿ-tháⁿ.
Kap比lí khah大hàn ê chhit-thô伴chò-hóe ê時, lín chhiâng-chāi ē sio-cheⁿ chhit-thô-mi̍h.「大hàn ài讓細hàn.」「Mài hiah tàng-sng, che mā是人hō͘--lí-ê neh.」Góa bē用chit款話來kā lí ko͘-chiâⁿ, 人hō͘--li-ê tō是lí ê, beh借--人-無, ài尊重lí ê意願; m̄-koh相對來講, lí ê chhit-thô-mio̍h bòai pun人sńg, 人ê mā ē-sái bòai借lí, bē-sái用hoe用lû--ê.
當然, tī lán chit ê所在時行ê道理mā m̄是án-ne, au ē過tō是lí ê, 有châi-tiāu chia̍h銅chia̍h鐵, 包山包海--ê, koh ē hō͘人o-ló講真gâu, 真有法度.
人若thiau故意kā lí chhòng-tī, lí若siūⁿ-khì, ē ki, ē jióng, ē phah--人, góa bē用「人是kap lí sńg--ê」chit款話來kā lí安tah, góa知影講che無khah-cho̍ah, 人án-ne hō͘ lí無爽快, góa了解lí反彈ê情緒, ài尊重lí無爽快ê感受, m̄-koh góa教lí ài先用講--ê, lí若kā人講「mài」了後, 人繼續kā lí e kā lí lāng, hō͘ lí koh-khah無歡喜, chit-chūn lí若kā ki, kā jióng iah是chhun手kā phah, góa bē怪罪lí án-ne m̄-tio̍h. 無爽快tio̍h-ài講--出-來, m̄免委屈iah是吞忍, 講了, 人iáu是án-ne來, lí本chiâⁿ tō ē-sái mā應該反抗.
Tī lán chit ê所在hō͘人教乖ê道理soah是: 狗á hông chàm soah bē-sái哀出聲.
Góa bē教lí tio̍h-ài公益優先, tī lán chit ê所在, 人講ê「公益」, tō是強勢者, 優勢者ê利益kap立場, lán若無kut-la̍t peh kah phēng人khah kôan, soah tio̍h據在人thún-ta̍h. 顛倒páiⁿ, góa beh教lí tio̍h尊重ka-tī實際ê感受, án-ne chiah真正ē-hiáu tio̍h考慮別人ê感受, ùi ka-tī ê立場出發, chiah真正ē知影án-chóaⁿ理解別人, án-chóaⁿ尊重別人. Che是lán chit ê所在siōng欠缺--ê.
Sui-bóng lán án-ne了解mā beh án-ne行, ē kap別人真無kâng, mā ē hō͘人真gāi-gio̍h, m̄-koh góa beh kā lí講: lán beh行--ê是做「人」ê道理, m̄是白人頭家hit套叫lán做奴隸ê道理!
