50冬前ê感情故事
看《海角七號》了後, hō͘ góa想tio̍h久年前聽--tio̍h ê故事.
1995年, góa tī台北到宜蘭ê自強號火車頂頭, tú-tio̍h宜蘭員山á ê a-má, tī點外鐘久ê路途中, a-má kā góa講1 ê 50冬前ê感情故事:
1944年終戰chìn前, 因為美軍轟炸, 宜蘭機場ê日本飛行員lóng sóa去tòa tī óa山邊ê民家, hit-chūn a-má iáu teh讀高女, 因為ài bih po̍k-kek, 學校停課留tiàm厝--nih, chiah有機會kap chiah-ê日本ê少年飛行員接觸, in tō是執行死亡任務ê kamikaze飛行員. Hit-chūn ê宜蘭機場tō是siōng lō͘尾in駛飛lêng機起飛ê所在, tī in少年性命結束chìn前, 人生siōng尾ê hō-jiah, tō是tī a-má in庄頭kap厝--nih.
A-má講, hit-chūn lóng是2 ê人1組去執行in ê死亡任務, 目chiu金金看in少年ê性命tō án-ne消失--去, ta̍k-ê lóng ē-tàng感受tio̍h hit款悲壯ê氣氛. Hōan-sè是年歲khah sio-óa, mā kiám-chhái是對in ê同情, chiah-ê飛行員hō͘ in當做親人來對待. Kúi-nā月日chò-hóe生活ê日子, a-má se̍k-sāi tio̍h Y飛行員, m̄-koh in sio意愛ê感情, 隨時ē因為Y ê死亡任務來結束, 互相mā特別珍惜chhun無jōa久ê時間.
Chiâⁿ好運, 過無jōa久戰爭tō結束--a, Y是尾手chió數活--落-來ê飛行員內底1 ê. M̄-koh in ê關係無因為戰爭結束有任何結果, chiâⁿ做戰敗國ê國民, Y koh-khah無法度對a-má有任何承諾, in ê戀情chiah chhím beh開始, tō sûi ài無奈結束.
50冬tō án-ne過--去, 1994年, Y soah tī 70幾歲ê時出現tī宜蘭ê員山á, i頭尾3 pái去員山beh chhōe a-má, 50冬來, 一切lóng無kâng--a, 連當初時ê宜蘭機場mā pìⁿ做1 khu 1 khu ê水田. Y tō lia̍h宜蘭公學校做起點, 開始真mî-chiⁿ sì-kè kā人問. I ē記得a-má少年時ê生張, mā iáu記得i ê日本名.
第3 pái, Y總算tú-tio̍h a-má高女ê同學, chhōe-tio̍h kap a-má聯絡ê方式. A-má in大hàn hāu-seⁿ tī街á teh開米店, 人kā Y chhōa去hia, 真無tú好a-má人走去台北細hàn kiáⁿ hia, choaⁿ-á用電話聯絡, a-má接tio̍h Y ê電話, koh意外koh歡喜, 堅持beh sûi tńg宜蘭kap Y saⁿ見. M̄-koh Y真客氣無愛hō͘ a-má chiah hùi-khì, 講ka-tī ài koh趕飛lêng機tńg日本, 等i後回koh來台灣ê時ē koh聯絡. A-má聽i án-ne講, chiah應講, 後回一定tio̍h chhōe機會見面.
Koh 1月日了後, a-má接tio̍h Y寫--來ê phoe, 講i戰後tńg到日本了後, tī軍隊tòa無jōa久tō退伍, 開始做seng-lí, chit-má退休--a. Phoe--nih講tio̍h i án-chóaⁿ好運chhōe-tio̍h a-má, koh附2張相片, 1張是i少年時穿白色軍裝ian-tâu ê形影, 1張是chit-má老--來ê相片. Kāng hit年, a-má tī宜蘭koh接tio̍h Y ùi台北khà--來ê電話, 講i chit-chōa來台灣拜訪朋友, chit-má人tī台北. A-má sûi講beh緊坐火車去台北kap i見面, Y soah koh推辭講無愛hō͘ a-má麻煩, 後回iáu有機會.
M̄-koh自hit通電話了後, a-má tō無koh接tio̍h Y任何ê消息--a. A-má真感慨講hōan-sè Y已經無tī世間--a.
火車beh到宜蘭車頭ê時, a-má ùi i ê phāiⁿ-á sa Y ê相片kap phoe信出來hō͘ góa看. Góa teh想, a-má一定對Y iáu真siàu-liām, chiah ē kā i ê相片kap phoe信lóng chah tī身軀邊. Góa看無日文, m̄知phoe--nih kám有寫tio̍h Y對a-má ê siàu-liām?
Góa ē-sái體會a-má無thang koh見tio̍h Y hit款遺憾, mā一直teh想是án-chóaⁿ Y總--是tī kiōng-beh koh saⁿ見ê時kiu退? 人生ná像jú得bē tio̍h--ê jú珍貴, mā siōng hō͘人懷念, 特別是愛情.
