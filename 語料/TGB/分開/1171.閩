又koh是決戰關頭
Piān-nā到「決戰ê關鍵」, ta̍k-ê to lóng ē顧慮「事後算siàu」(無論是內場iah外場), m̄-chiah ē jú來jú無人beh開路, 衝頭1 ê. Chit-má內場做頭ê壓力已經大kah接受採訪ê時, 講tio̍h學生安全tō目屎liàn--落-來.
24冬過--去-a, 台灣ê反對運動iáu kāng款停留tī「議會路線」kap「街頭路線」teh kà力, 增差tī統治者kap抗爭者, 雙方ê手段kap表面工夫lóng做kah koh-khah iù-lō͘. 簡單講, 統治者kā「吞忍」(boài回應, boài鎮壓) ê siáu鬼á殼, khah早ê老1輩mài講蔣經國, 連李登輝時代to lóng真正動手鎮壓, 統治者chiah-nī iù-lō͘ ê處理手路, 是ùi陳水扁時代開始--ê.
街頭抗爭者, beh衝ê「衝組」早tō老--ê老, chheh心--ê chheh心, 無人beh衝第1線。頂pái陳雲林ê圓山對chhiâng tō chiok明顯, 現場kui堆人chi̍t看tō知影是「衝組」--ê, m̄-koh tō是欠頭1 ê人第1 chhèng ê煽動.
Chiah ē chit-má ê學生抗議(連學運tō無算, 因為無平常時校內基層組織kap思想武裝, koh-khah免講學校之間ê聯合運作), tō kan-taⁿ ē-tàng利用「公民運動」來擴大參與面, 來衝人數, 拚氣魄! M̄-koh有chi̍t-kóa同學當然mā敢衝, 若無chit-pái mā無法度衝入去立法院.
「公民活動」一定有i ê作用, 踏出chit步總比bih tī厝內iah是新聞kap網路khah好. 嘉年華會式ê遊行sui-bóng真弱, m̄-koh同時mā hō͘ 統治者ê武裝hām心防弱化.
學生chit-má tī立法院內底keng-tiâu--leh mā是1 ê策略, 畢竟立法院m̄是siōng無對抗力頭ê自由廣場(野百合kap野草莓) iah是總統府頭前(紅衫軍). 統治者ê立法院hông佔領chit款屈辱, 全世界大概kan-taⁿ kiōng-beh亡國kap內亂ê所在chiah看ē tio̍h, iah是統治者像軟腳馬chit-pān--ê chiah吞忍ē落.
所以chit-pái先keng到後禮拜2, 也tō是國民黨早tō宣佈chit ê拜5 kap後禮拜2立法院停會ê期限. 國民黨內底ê強ngē派一定ē「擋bē-tiâu」, 時到tō看國民黨出招--lo͘h.
統治者是bē hō͘ chhùi-nōa tū--死-e, koh-khah bē hō͘ 網路頂ê『打卡』kap任何文章kiat-tó, káⁿ若無人beh chhōa頭「抗議」, ta̍k-ê拜2 chìn前iáu是去立法院現場支持chit場「公民活動」--lah.
