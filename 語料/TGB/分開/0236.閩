Siàu-liām lán ê兄弟
7月19 chái-khí, Voyu e Yakumangana ta Paayai因為癌症過身; 暗時, Lîm Tiông-seng iûⁿ-hîn發作, mā tòe leh離開chit ê世界.
Góa kap Voyu chiok chē冬無見面--a, koh再見面soah是tī病院(7/6), hit-chūn góa kui心ǹg望i緊好--起-來, 緊koh chò-hóe來為起造新社會ê事工phah-piàⁿ. Tiông-seng 1冬前離開花蓮走來淡水kap góan tàu-tīn, ta̍uh-tāuh-á koh beh tńg來i起造新社會ê性命步調, soah kap Voyu kéng kāng 1工離開góan chiah-ê朋友.
Voyu是góa淡江大學kāng科系ê同學, 本底無sio-bat, 是Chì-úi牽ê線. Lō͘尾Voyu kap Yawas in組原住民社團「源社」, 開始有深刻ê對話. Koh來, i mā來參與「青年電台」ê事工, pìⁿ做góan ê同志, góan ê兄弟. Iáu ē記得góan hit-chūn ta̍k禮拜tī龍山寺演講, Voyu頭1 pái去ê時,用華語演講, hō͘台á-kha ê o͘-jí-sáng chhiàng, 隔tńg禮拜, Voyu sûi用無kài liàn-tńg ê台語講hō͘群眾聽, hō͘ hiah-ê o͘-jí-sáng真感心mā真pháiⁿ-sè. Chit kúi冬sui-bóng無見面, m̄-koh góa知影i iáu teh為tio̍h in族群ê出路teh走chông phah-piàⁿ.
Tiông-seng是góa大學出業前後, tī街頭kap社運kho͘-á se̍k-sāi ê朋友. 1997年i離開台北tńg去花蓮, 1998年聽朋友報講i發病, 隔tńg工透早tō趕去看--i, góa iáu ē記得出花蓮車頭ê時, góa真出力ùi âng-mn̂g-thô͘壁chàm--落, chiù-chōa一定beh替兄弟kā公道討--tńg-來. Lō͘尾kúi-nā冬, i不時發病, 回復了後iû-gôan掛念運動. 舊年9--月i總算koh走來淡水hām góan chò-hóe tòa, 用chiok強ê意志力teh對抗身體kap精神ê病疼, che 1冬góan tàu-tīn參與反淡北道路運動, mā ta̍k不時交換對運動, 對台灣社會ê分析kap批判.
目1 ē nih, chit 2 ê兄弟tō án-ne離開--a.
Voyu, bē-hù等góa koh去看i最後1面tō走--a; Tiông-seng, tī góa送i去病院ê時走--去.
In 2 ê lóng是góa tī運動chit條路ê兄弟, hit款性命sio-kīⁿê感情chiok深刻, chit-má目chiu金金看in離開, 心肝底chiok疼chiok疼. Góan立誓beh改變chit ê社會, chit-má, 減1 ê兄弟, kā ka-tī keng-tiâu--leh ê khùi力, soah bē-su mā tòe leh減1分去kāng款.
目屎chhit ta了後, lán iáu是tio̍h面對lán beh對抗ê惡質體制.
離開ê兄弟已經走--a, in做--ê有夠chē--a, góa一直kā ka-tī kap朋友提醒, ài用歡喜kap平靜ê心情送in離開.
Iáu活--leh ê人, ài koh-khah堅強, koh-khah堅定, kā ka-tī選擇ê責任承擔--起-來, 起造新社會ê信念koh-khah bē-tàng妥協.
