寫hō͘奴隸á kiáⁿ (17)
5月19落大雨, chái-khí lán tō出門, goán chhōa lí chò-hóe去台北ê總督府頭前, kap éng-kòe kāng款, hām lán ê朋友tī電車站sio會合, 行過去台北賓館大門邊記念詹益樺.
Lí chhím滿4歲, 自lí出世到taⁿ, 今年是lí第4冬kap goán tàu-tīn去到hia記念1989年5月19 tī hia自焚ê詹益樺.
前1工, góa teh做隔tńg工beh用ê大字壁單, lí kā góa tàu-saⁿ-kāng, mā ná叫góa講詹益樺ê tāi-chì hō͘ lí聽, lō͘尾lí mā直直問góa:「I是án-chóaⁿ beh kā ka-tī燒--死?」
I是án-chóaⁿ beh án-ne做? Chit ê問題mā bat tī góa心肝底hē真久.
Iáu讀高中ê時, ùi新聞知影chit項tāi-chì, 是án-chóaⁿ有人ē用性命ê代價來呼hoah出心肝底ê信念? Chit ê giâu疑一直hē tī góa心內, lō͘尾來淡水讀書, tú tio̍h kúi ê sianpai, chiah ùi in hia了解詹益樺, mā tī i留--落-來ê話句--nih, 思考運動kap性命ê出路.
Tī 1989年5月19 hit工, ùi士林廢河道行到總督府點火自焚, chit段性命siōng尾ê路途--nih, 到底是siáⁿ款ê決志hō͘ i keng到siōng尾, 無koh se̍h翻頭? Jú來jú óa近性命ê結束, kám bē留戀性命? Góa bat chiok認真去走chhōe chiah-ê答案, m̄-koh jú面對chit ê問題, tō jú ùi ka-tī心肝底chiok深沉chǹg--入-去, 終其尾góa m̄敢koh追問--落-去.
總--是, i án-ne做, hō͘ góa理解chiâⁿ做台灣人ê尊嚴kap志氣. Tō是為tio̍h án-ne, ta̍k冬ê chit 1工, lán lóng去hia tiām-tiām記念i, éng-kòe án-ne, 續--落-去goán iû-goân beh ta̍k冬chhōa lí chò-hóe, kap lán ê朋友繼續án-ne做.
