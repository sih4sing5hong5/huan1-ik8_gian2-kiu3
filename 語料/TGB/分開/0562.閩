Ta̍k工若看新聞, 看hiah-ê政治人物teh lā-sái, teh teh-tù, teh搶個人ê政治前途, tō ē真嚥氣. 政治人物ê成敗, soah kā lán ê心肝牽bán tiâu--leh, kiàn pái選舉to ná像teh開盤, 政客lāng--chi̍t-ē, 群眾tō tòe in行1步, góa jú看jú m̄知iáⁿ一直án-ne落--去, lán到底ē-tàng有siáⁿ-mih未來?
台灣人政治勢力佔tio̍h權, 無必然tō ē hō͘ lán khah開闊ê未來, kan-taⁿ kā lán ê心思hē tī過去hām現此時, kan-taⁿ teh計較在台中國人ê勢力, iah是kui心想beh脫離中國ê威脅, lóng bē hō͘ lán hāⁿ koh khah大步出--去, 台灣beh現代化chiah是lán ài要意ê戰略方向.
現代化ta̍k-ê lóng知mā ta̍k-ê lóng愛, m̄-koh到底án-chóaⁿ chiah是現代化? Beh án-chóaⁿ現代化? 台灣離現代化到底有jōa hn̄g? 日本kap中國ê歷史經驗, 應當ē-tàng hō͘ lán真chē反省.
日本19世紀尾期ê明治維新, hō͘ in到taⁿ iáu是亞洲第1等ê國家, kāng時代ê清國自強運動無hō͘ in提昇國力, 顛倒變做西方強權ê『次殖民地』, 差別tī toh? 日本明治維新kan-taⁿ kā統治權ùi幕府sóa到官僚手頭, 無徹底清洗『臣民社會』ê封建觀念, 來形成現代ê市民社會; 清國hông革命掉, 中國社會ê發展soah猶原hiah-nī ló͘.
日本kap中國ê經驗hō͘ lán看tio̍h siáⁿ mê-kak? 台灣ta̍uh-ta̍uh-á行出威權統治暗影ê chit chūn, kám有正經teh面對限制lán進步ê阻礙? 科技, 資訊kap消費ê現代化lán ná像無khah輸--人, m̄-koh lán ê文化, 思想kap價值標準, iáu teh延續國民黨時代ê政治經濟社會型態, m̄-tāⁿ無脫離舊時代ê決心, mā無對現代化ê整體策略kap深刻反省.
若去過日本, 對in利便ê公共運輸, sù-sì清khì ê生活環境, 土地kap資源ê有效運用, 應該lóng ē真欣羨. 聽講70年代chìn前ê日本, tō kap台灣sio siâng, 環境a-cha, 溪á thái-ko, 空氣lah-sap, 40冬來ê轉變, 台灣ài用jōa久ê khùi力chiah tòe ē tio̍h?
現代化ê過程, ài付出siáⁿ款社會代價? 像日本為tio̍h拚經濟, 起團地(大phiàn ê公寓大樓) hō͘ chek來都市食頭路ê人khiā, ùi庄kha搬sóa到都市, mā是社會關係ê破壞kap重組, 文化kap精神ê壓迫有jōa嚴重? 被迫放棄本底ê生活慣勢kap環境, 適應新社會ê型態hām步調, 生活空間ê限制, 權力ê束縛, 經濟ê剝削, 生存變做工作, 消費kap再生產ê巡迴, 人kap人ê關係, mā hō͘政治經濟社會地位kap利益替換--去.
現代化ê成果是siáⁿ款人teh享受? 促進現代化ê公共投資, 大部份是為tio̍h經濟發展, 日本發達ê都市運輸系統tō是beh方便通勤人口ê流通. 城市kap庄kha ê發展jú khiú差jú大mā是現代化ê必然現象, 犧牲農村來成就政治經濟中心, 犧牲勞動人口來成就經濟發展......
像日本ê Shinkansen(新幹線), hō͘交通時間束短, m̄-koh beh使用tio̍h-ài khai khah貴ê費用. 台灣tú好teh起高速鐵路, chit款現代化ê交通運輸是有需要--ê, m̄-koh che ài用公共服務來定位, iah是ài用使用者付費ê概念? 公共運輸jú來jú緊jú方便, 勞動力, 產品hām觀光客ê流通lóng ē加速, 最後chhńg利頭--ê是siáng? Án-ne kám是ē加速階級ê差別? 現代化ê建設本底tō是ài犧牲某1部份人?
像三重埔hām新莊自來tō是teh成就台北市, 生活品質bái, 環境ak-chak, 都市規劃混亂, soah是累積台北中心ê勞動力來源. 大台北中心teh享受政治經濟ê成果, soah koh看三重埔hām新莊無目地? Lán一切以經濟發展, 以財團hām既得利益ê立場做最高原則, 公共建設lóng優先集中tī台北市, 像捷運系統, tāi先完成--ê是全線tī台北市內ê木柵線, 提供勞動力ê三重埔hām新莊chiah-ê所在, 到kah siōng尾chiah開始做. Lán現代化公共投資ê趨勢nah ē kap日本差hiah chē?
拚經濟了後, 開始考慮tio̍h生活品質--a, beh離開政治經濟中心--ê, iáu是有chîⁿ koh有êng ê優勢階級, 像真chē庄kha所在ê民宿hām休閒農場, 大部份是退休ê小資產階級iah是中產階級起--ê, kā in ê首都經驗搬tńg去在地, 有才tiāu消費--ê kāng款是有chîⁿ有êng ê階層. 經濟層面以外, 在地ê文化kap產業, kám chiaⁿ實有自主ê發展生路?
日本古早各地是無kāng國, 造chiâⁿ今á日in真強ê地方意識, 台灣實在siuⁿ細--a, koh無日本chit款歷史經驗kap意識, 外來統治者1 ê接1 ê, lán tio̍h-ài學統治者ê 『國語』, tio̍h-ài接受統治者ê價值觀, 符合統治者ê一切標準, 犧牲地方性kap自主性, chiah有法tō͘入去統治者ê世界, hō͘個人出頭. Che hōan-sè是造chiâⁿ台北中心ê源頭. Chit-má有人開始teh強調所謂ê南方觀點, m̄-koh若m̄是粗淺ê政治操作, tō是teh copy台北權力模式.
日本今á日ê現代化, 是kúi nā代人拚--來ê成果. 日本tī 19世紀尾期, chih接tio̍h西方ê文明, 拚命teh chhōe生路, 雖bóng有天皇kap幕府ê集權體制, m̄-koh in ùi無kāng國/藩ê認知出發, 發展到整體出路ê思考, ta̍k派lóng用in ê意志kap性命beh實踐in ê信念.
台灣行bē出中國威權集權ê統治思想, mā m̄敢徹底反背台北模式ê標準. Lán kap日本差tī toh位? Hōan-sè tō是欠缺對社會實際變動ê理解, mā欠缺走chhōe出路ê企圖, 堅持信念ê意志hām面對困境ê擔當.
