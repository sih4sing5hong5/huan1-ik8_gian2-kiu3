時間過kah chiâⁿ緊, 1年1 pái ê班親會koh到--a. 台灣ê家長實在是罕leh參與學校ê活動, 明其知影班親會ē chiok無聊(bē有siáⁿ-mih效果), góa iáu是準時去到學校乖乖á坐hō͘好.
Góa tī日本ê班親會經驗kap tī台灣ê班親會經驗有chiok大ê無kâng. 日本ê班親會主要功能是老師kā家長報告學生tī學校ê學習態度, ài koh加強ê部分kap ài注意ê tāi-chì. 透過對話, góa m̄-nā清楚gín-á tī學校ê情形, mā知影老師下tī góa ê gín-á身軀頂ê khùi力有jōa chē. 學生, 免講mā是主體. Ah若tī台灣ê班親會, 老師chiah是主體, góa聽tio̍h老師一直teh推銷ka-tī教課有jōa-nī-á用心. 實在替老師感覺真phah-sńg, 因為góa m̄是督學.
1冬來, 班--nih自然形成「老師派」kap「散戶派」2大派. 班親會主要是老師kap老師派teh弄獅頭, 會議算是tī tiâu-tî營造ê喜樂氣氛當中平穩進行. In ná khai-káng ná講tio̍h學校ùi 300外ê二年á學生內底, kéng 60外ê gín-á, beh tī 11--月代表學校出去比賽ê舞蹈比賽.
老師sió-khóa teh haiⁿ講有ê學生對ta̍k工chái-khí 40分鐘ê排練m̄是chiok積極teh練習, 媽媽A講ka-tī ê cha-bó͘-kiáⁿ『要不是看在5點積分的份上, 她早就退出了.』5點積分? He是siáⁿ-mih óaⁿ-ko? 老師講: he是學校大約á tī 4冬前開始ê獎勵制度. Beh得tio̍h積分無hiah簡單, 月考第1名ē-sái得tio̍h 40點, 第2名chiah taⁿ-á有30點, 第3名20點, 第4名10點, 第5名5點. 舊年koh有線頂讀冊積點, 先點選ka-tī beh讀ê冊名, 讀了tōē-sái累積點數--a. 老師驚gín-á作弊, ē有測驗, lóng tio̍h了後chiah ē-tàng正式登記點數. 請問累積點數是beh chhòng siáⁿ? 老師想to免想tō應góa講,『可以換獎品啊! 我們準備了文具之類的小東西, 小朋友都很喜歡哪!』
原來是án-ne, góa知--a, 簡單講tō是o̍h加油站ê做法, 消費jōa chē tō累積jōa chē點數. 學校教育kám thang án-ne o̍h營利事業ê經營模式, 買jōa chē換jōa chē? 免強調榮譽感ê舞蹈比賽, m̄是beh累積知識ê課外閱讀, 一切以點數當誘餌, 學校tō是án-ne teh培養gín-á ê積極性? 對gín-á設計chit套功利制度, in是beh訓練1批koh 1批功利ê國校á學生? Ka-tī 1 ê人tiām-tiām想到chia, hiông-hiông chiâⁿ煩惱A-sîn有1工ē ùi學校mo͘h 1堆面紙盒iah是水廠牌礦泉水tńg--來!
對chit間學校ê教學態度有懷疑了後, góa決定接受2份義務性ê khang-khòe, thang好加kóa了解來因應.
