無合法─無ha̍h siáng ê法?
4月27去台大校園參加都市原住民影展座談會. Ùi國民黨koh重新sa-tio̍h執政權了後, thiah都市原住民部落ê事件tō sio連續發生, 溪州部落, 三鶯部落, Saowac, 崁津部落, chit kúi ê Pangcah tī kúi-nā 10冬前來到有工作機會ê都市討thàn, tī溪邊起造ê部落, 權力者為tio̍h beh開kha踏車道, 為tio̍h建商新起ê大樓窗á外看--出-去ê光景, 1句「無合法」──無ha̍h壓迫者訂ê法, tō beh thiah-thiah hiat-ka̍k.
馬英九hit句『我把你們當“人”看』, 講破統治者ê殖民心態, 對權力者來講, chiah-ê「gōng番」無利用價值--a, tō ná像60年代加工區ê女工, 勞動力hông剝削去促成工業發展, m̄-koh台灣經濟穩定了後, chiah-ê人tō hông that去邊--á喘, 弱勢iû-gôan是弱勢.
Chit工座談ê主題是Saowac, Saowac ê人年歲lóng khah大, mā是chit ê緣故, in kap原鄉ê感情牽bán不止á深, 形成kap原鄉kāng款ê Saowac部落文化. 接tio̍h桃園縣政府beh thiah部落ê消息了後, in tī今年2月19去行政院抗議, 原民會副主委答應ē kap縣政府協調先慢chhiáⁿ thiah, 結果隔tńg工chái-khí 11點, 桃園縣政府tō sûi來thiah--a!
主講者Ari講ka-tī sui-bóng chēng細hàn tō tī部落大hàn--ê, m̄-koh lóng接受社會主流價值觀, i ka-tī看部落mā是負面--ê, 一直到入去原住民電視台, teh jiok chit kúi ê都市原住民部落ê新聞, chiah ta̍uh-ta̍uh-á有意識ê啟蒙. I chiok憤慨講:『一個法律就能讓人無家可歸嗎? 難道法律不是為人民服務的? 怎麼可以用法律這麼粗暴地欺壓人民?』 I jiok chiah-ê新聞, mā不時有主管kā「關心」. 另外1 ê主講者Along講, 電視台ê同事看tio̍h i採訪ê新聞, soah kā i講部落hit-kóa老人是『暴民』!
無論lí the̍h出jōa chē「憲法」保障ê基本權利iah是「原住民族基本法」, 無論lí訴求siáⁿ-mih款合理ê對待, iah是抗議權力者jōa-nī-á無合理ê處理方式, 厝iáu是ngē hông thiah--去. 統治者ê法律是teh管理被統治者用--ê, 敢挑戰統治者ê權威, lí tō是『暴民』, che tō是21世紀ê台灣現狀. Lí beh接受iah是kā改變? Beh án-chóaⁿ改變? 都市原住民部落chit 10-20冬來一再hông thiah ê歷史經驗, lán o̍h tio̍h siáⁿ?
部落ê問題m̄是ǹg望有1工權力者ē-sái良心發現, mā m̄是o͘-ián支援人數ê chē-chió, 是Along點--tio̍h ê問題:『外界支援的人會不會做太多?』Tī chit-kóa事件內底, 部落ka-tī ê主體性kap自主力量建立jōa chē, 成長jōa chē?
