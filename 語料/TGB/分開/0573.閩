Gî-chēng寫--來ê phoe
Góa chit-má iáu tī補習班teh拚命thàn錢, thang hâiⁿ góa ê助學貸款kap góan tau買厝ê貸款, góa mā ài負責厝--nih chi̍t-kóa開銷, góa thàn ê kho͘-kho͘ lóng ài貢獻hō͘厝--nih ^.^"
有時á想想--leh mā真無奈, 頂pái góa聽電視講, 現此時ê教育, sàn-chia̍h人真oh讀ē起. Sàn-chia̍h人唯一ē-tàng péng身ê機會tō是讀冊, m̄-koh學費kap補習費lóng jú來jú貴, sàn-chia̍h人beh án-chóaⁿ靠教育péng身--leh?
想tio̍h ka-tī kap ka-tī厝--nih ê遭遇, góa ùi beh考大學tō真相信, beh hō͘厝--nih環境變好tō是ài讀書, ài考tiâu好大學, koh來tō chhōe好頭路, 減輕pa-pa ma-ma ê負擔.
Chit-má來講, góa ná像有án-ne teh做--a, mā ná像做kah koh ē-sái--得, m̄-koh góa發現kap góa kāng款ê人jú來jú chē, in真chē koh無像góa chiah-nī好運, khah有法tō͘坐落來kā hiah-ê離譜koh亂chhau-chhau ê mi̍h件讀hō͘好勢, thang考tio̍h好學校, iah是chhōe tio̍h ē-tàng替厝--nih tàu負擔開銷ê khang-khòe.
若beh去補習班, 補習班ê收費真正jú來jú貴, 因為家長ê要求jú來jú chē, 人力kap物力ê支出lóng jú來jú chē, m̄-koh mā kan-taⁿ hit kóa付ē起ê人chiah補ē起, 其他--ê, góa看, 真正是chiok oh讀ē好--ê.
教育制度mā是一改再改, o͘-pe̍h亂來, hit kóa kap góan pē母kāng款ê人, nah有法tō͘了解?
Góan弟弟mā是, góan pa-pa ma-ma kā弟弟ê問題lóng sak hō͘--góa, 叫góa管góan弟弟. 最近弟弟ê狀況koh bē-bái, 因為góa kā罵chi̍t-khùn, koh替i chhōe數學理化ê補習班, 成績ná像有khah好--kóa, 若無, 本底lóng m̄讀冊.
Chit款真正是『惡性循環的階級停滯』, lán beh án-chóaⁿ--leh? 坦白講, góa實在mā m̄知iáⁿ beh án-chóaⁿ解決, góa tī補習班kan-taⁿ ē-tàng鼓勵hiah-ê gín-á好好á讀冊, kā in講pa-pa ma-ma kā lín送來上課tō是希望lín好, m̄-thang thó-chè in ê血汗錢.
