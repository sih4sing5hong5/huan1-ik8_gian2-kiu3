Góa tú--tio̍h ê臨托問題
Cha-bó͘-kiáⁿ讀ê公立幼稚園, 9--月換新園長. 老園長iáu tī--leh ê時, 幼稚園e-po͘ 4點pàng-o̍h了後, 家長若是有tāi-chì無法度接gín-á, gín-á ē-sái繼續留tī課輔班到6點, 等到家長下班了後chiah過去kā接. M̄-koh新園長上任了後, soah無chit款彈性--a. Cha-hng tàu-saⁿ-kāng接送cha-bó͘-kiáⁿ ê朋友臨時有tāi-chì, bē赴接cha-bó͘-kiáⁿ下課, 老師soah拒絕hō͘ cha-bó͘-kiáⁿ留--落-來, góa choaⁿ-á sì-kè拜託同事, 提早下班去接gín-á.
學校ê講法是, 課輔班已經26 ê人--a, ke 1 ê góan cha-bó͘-kiáⁿ, 驚ē增加課輔班老師ê負擔. 園長解說講in有查法令無關係臨時寄托ê相關規定, chiah ē án-ne做.
Gín-á臨時寄托ê問題, ta̍k ê家庭chē chió lóng ē tú--tio̍h, kah若án-ne tō m̄是單一個案, 學校——kap kui台中市公立幼稚園——需要建立1套應變機制. Góa khà電話hō͘台中市政府教育局幼教科, 電話中對方kap學校kāng款想beh小事化無ê態度講, 教育局kan-taⁿ ē-tàng要求公務人員上班足8點鐘, 若是khah早ê園長願意留--落-來, he是老師chiok有服務精神, siōng重要--ê是尾--á接gín-á ê tāi-chì解決--a, 家長mā tio̍h體諒老師mā ài下班接gín-á, ta̍k-ê互相體諒mah! Góa kā對方強調, chit通電話m̄是kan-taⁿ góa個人ê問題, 是反應kui-ê台中市公立幼稚園ê問題, 教育局有義務kap責任來解決問題.
Tńg到厝了後, 接tio̍h園長ê電話, 講i有接tio̍h教育局ê電話, 續--落-來講後pái i ē-sái tàu-saⁿ-kāng, i lóng留到6點; i去教育局開會ê時ē kā問題反應--出-來, 學校內部māē先討論1 ê應變機制. 照規定, 幼稚園4歲到6歲ê師生比是1:15, 準無加góan cha-bó͘-kiáⁿ mā違法, koh再講che m̄是園長beh留--落-來iah無ê問題, mā m̄是beh講人情, che是制度問題. 電話中góa kā園長強調, che m̄是和平國小ê問題, 是kui-ê公立幼稚園ê問題, góa ē繼續ǹg頂kôan反應.
Góa teh等教育局科長ê電話回應, 若是無接--tio̍h, góa tō反應hō͘局長知, koh無回應, tō chhōe教育部, chiah koh khà電話去內政部婦女福利科. 政府叫ta̍k-ê生gín-á, soah連ē-tàng控制ê公家單位lóng無thang保障kap維護婦女權利. 公家單位有義務kap責任來解決問題, 人民mā有權力án-ne要求.
