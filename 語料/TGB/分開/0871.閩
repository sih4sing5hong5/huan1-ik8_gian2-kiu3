自由ê所在@Nga-ki
Gún tau tòa tī清水, 是海邊1個庄kha所在, 細hàn ê時, góa kap厝邊ê gín-á上kah意tī gún tau後piah hit條溝lia̍h大肚kòaiⁿ-á, hit款魚真細隻, lia̍h--來mā bōe-tàng chhòng siáⁿ, kan-taⁿ好sńg niā-tiāⁿ.
Hit-chūn水iáu koh真清khì, 庄kha mā無siáⁿ-mih所在thang去, 所以siáⁿ-mih lóng感覺有趣味. Gún mā時常去田底khòng-iô, iah m̄-koh mā ài有大人, 火chiah升會起--來, gín-á lóng tī邊--á chhit-thô, mā有tang時á gún會偷偷á走去海邊á sńg, che是大人m̄知ê所在, 是1個自由ê所在.
