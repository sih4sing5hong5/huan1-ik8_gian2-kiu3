Lóng bē pháiⁿ-sè
前kúi工á下班tńg到厝, 看tio̍h goán bó͘坐tī膨椅teh聽歌, góa mā tòe leh haiⁿ kúi句, goán bó͘問--góa:「Lí nah ē-hiáu唱?」Góa應講:「Che chiok久ê歌--a, nah ē bē-hiáu唱?」I聽了真意外, khah早i lóng m̄-bat聽--過, 看歌詞chiâⁿ寫實, hō͘ i kioh是是新歌. I聽--ê是董事長樂團唱ê〈Lóng bē pháiⁿ-sè〉, chiūⁿ網路查, chit條歌是1999年發行--ê, 到taⁿ有15冬--a, 15冬前歌詞--nih teh批判ê台灣人kap政治人物, 到taⁿ iû-goân「lóng bē pháiⁿ-sè」, 是當初時寫歌詞ê人gâu, iah是台灣人siuⁿ賤?
細hàn時做tāi-chì phû-lōng-kòng, 烏白hut ê人, chhiâng-chāi ē hō͘ a公a-má in hit輩人罵講:「親像siáu狗cheng墓khòng.」Góa一直m̄知影che是siáⁿ-mih意思, khah大hàn chiah知影「siáu狗cheng墓khòng」講--ê是, tio̍h siáu狗病ê siáu狗ē去lòng墓牌, lòng kah流血流滴來死--去. Sui-bóng知影意思, m̄-koh iáu是m̄-bat親目chiu看過「siáu狗cheng墓khòng」. Taⁿ有機會--a, 台灣人koh kā siáu狗病ùi China chah--來-a, 頂1回siáu狗病tī台灣大爆發是1946年, 老一輩看過「siáu狗cheng墓khòng」. 新1代ê台灣人目chiu kan-taⁿ看tio̍h chîⁿ, 為tio̍h thàn-chîⁿ, kā種種傳染病ùi China chah tńg來台灣, chit款ê爽, 爽tio̍h lí艱苦tio̍h góa, lán tī 60外冬後koh親目chiu看tio̍h「siáu狗cheng墓khòng」ê時, kám講心內無chi̍t-sut-á反省? Kám講lán看無kap China人來去造chiâⁿ ê毀滅?
