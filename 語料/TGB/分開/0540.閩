Siáⁿ-mih是叮蜂
「叮蜂」tō是利用蜂(工蜂) ê蜂針, 叮tī筋路ê穴位來解除mā減輕人ê病疼ê民俗療法. 因為蜂針內底有蜂毒, 叮tī穴位ē-tàng發揮「針」(刺激筋路),「炙」(紅腫, 燒疼, 類似艾炙刺激穴位ê效果),「藥」(蜂毒ê蜂肽, 胺基酸來治療病症) 3種綜合效果. M̄-koh叮蜂chit種民俗療法, kan-taⁿ ē-tàng hō͘加入「蜂針研究會」ê會員接受治療.
基本上, ta̍k ê人體質ê過敏程度無kâng, 對蜂毒ê接受度mā無kâng. 所以叮蜂ê頭1步tō是試針(3隻內), chi̍t開始先用「拔針輕刺」ê方法試驗會員ê反應, 一般正常體質大概ē腫, ē chiūⁿ 2~3工, 一直到第4~6 pái tō ē適應; 若是過敏體質, 可能ài一直到叮第10 pái了後, 身體chiah ē適應. 總講1句, 安全第一是叮蜂第一原則.
等身體接受叮蜂了後, tō ē-tàng開始治療期, 增加蜂毒量(10隻以上, 看個人ê體質決定藥量)來達到治療ê藥量. Koh來是病症ê改善期, 會員tō ē感受tio̍h病症ê改善. 當然--lah, 蜂毒量bē-sái過量, 無ē引起kui身軀ê反應, 甚至暈針.
叮蜂一般對chiah-ê病症khah有改善: 腦神經, 心血管, 免疫力, 內分泌, 過敏虛冷, 痠疼. 當然, 叮蜂kan-taⁿ是輔助醫療niâ, 無法tō͘完全hō͘病症斷根, 一定ài配合其他物理治療(復健), 運動, 生活正常, 食療等等來做kui身軀ê保養.
M̄-koh, m̄是ta̍k ê人lóng ē-sái叮蜂, bē-sái叮--ê有: 嚴重先天性心臟病; 嚴重過敏體質; 機轉體質, 特異體質; 重病, 體能chiok虛; 嚴重io-chí病; 1歲以內ê gín-á; 有sin ê cha-bó͘人; 睡眠嚴重不足; 急病重症, tio̍h-ài隨tòa院手術ê人.
叮蜂m̄是仙丹, 一定ài先去病院透過精密ê儀器做檢查, 甚至ē-sái 1方面先chia̍h西藥, 1方面叮蜂來輔助西藥ê缺點, 增加人本身ê抵抗力, 用ka-tī ê力量來抵抗病疼, chiah是根本ê辦法.
