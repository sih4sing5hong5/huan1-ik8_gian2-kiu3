淡水已經m̄是淡水
豬狗cheng-seⁿ, 官僚政客目chiu kan-taⁿ看ē tio̍h利益, 美感算siáⁿ? 生活記tì算siáⁿ?
Sui-bóng「淡北道路案」通過環境影響評估, m̄-koh反淡北運動無án-ne tō beh準soah, 9月17 e-po͘新北市政府辦「國際無車日」活動, 反淡北運動mā發動抗議, ùi淡水捷運車頭順溪岸行到郵局, chiah koh se̍h入去老街行--tńg-來, 沿路giâ標語, hoah口號, pun傳單, 表示對官方政策ê憤怒kap抗議.
Ùi讀大學到taⁿ, tī淡水mā tòa beh 20冬--a, 20冬來權力者強調「經濟發展」ê變化, hō͘淡水ùi樸實tiām靜ê小市鎮pìⁿ做「人工化ê大妖怪」, sui-bóng淡水變態ê發展kan-taⁿ是kui-ê台灣發展ê 1部份, m̄-koh soah mā ē-tàng ùi chia看tio̍h kui-ê台灣變態發展ê縮影.
Kiàn-nā想到chia, tō內心痛疼, koh kui腹肚火!
入淡水, 來到學府路口, 路邊kui排ê kiā藤á soan kui phiàn, 看--tio̍h hō͘人真爽快, 公所soah kā破壞, 改做人工排字ê花盆á, koh 2~3月日lian--去, tō koh khai預算換新花盆.
淡水捷運車頭後piah ke--出-來kui大phiàn ê草埔公園, 過去是淡水河溪流ê水面, ùi捷運車頭後piah日本時代水上機場遺址ê沙埔, 直直thàng ǹg渡船頭ê向, lóng-chóng thūn 2.5公頃. 風颱來ê時chit phiàn草埔tō hō͘溪水im--去-a, 風颱走了後, chiah koh khai大筆經費來維護. Che soah pìⁿ做政客官僚感覺真iāng ê政策.
9月17抗議行動soah, kap綠盟ê朋友chò-hóe去溪岸邊ê「有河BOOK」, ùi冊店2樓露台看--落-去, phēng khiā tiàm平地看, koh-khah hō͘人shock. 是siáⁿ-mih款ê頭殼ē想出chit種建設, chit種公共工程?
郵局附近ê日本厝, 有日本時代警察宿舍, 日本文人畫家tòa--過ê所在, 連sio續hông thiah掉, pìⁿ做1棟1棟有體無魂ê大建築(官方講是『藝術工坊』). 媽祖廟頭前(福佑宮) ê市場thiah掉--a, 本底講beh改做thàng溪岸ê廣場, soah koh pìⁿ做怪奇ê廣場「建築」. 淡水老街已經chiâⁿ做無歷史建築ê「老街」.
祖師廟, 為beh hō͘割香ê大bá-suh直接駛到廟埕, 重建街mā thiah, 清水街市場, góa看早慢mā ē無--去.
紅毛城對面溪岸, 古早ê海關碼頭, 溪岸生chiâⁿ chē大châng樹á, 真清幽ê所在. Chit-má soah起1 pán無需要ê橋, 岸邊ê大樹châng mā chhò kui排去. Koh是為tio̍h配合財團發展「觀光kap經濟」.
砲台埔ke 1棟「一滴水記念館」kap「和平公園」, 為tio̍h公園ê造景, kui phiàn山phiâⁿ ê樹林á soah chhò了了, chhun kúi châng生bē大châng ê樹á.
『漁人碼頭』, 起1 pán kap在地完全無關係ê「奈何橋」, hām『漁人碼頭』chit ê名mā kap台灣完全無關係. 前無jōa久tī新聞看tio̍h『淡水情人塔』ê報導, 走去看chiah知淡水港ke 1棟大飯店, hia原本是kui大phiàn草埔, gín-á ē-sái tī hia走跳, pàng風吹, chit-má soah pìⁿ做財團ê『圈地』. 其實, hām淡水港接沙崙hit chōa路mā無應該開通--ê, khah早hia是1 phiàn tiām靜ê海埔.
Koh ǹg北, 根本無應該開發ê淡海新市鎮, 目前iáu kan-taⁿ kúi千人teh tòa, 20冬前ê計畫àn-sǹg beh tòa 30萬人口(淡水到taⁿ人口是14.5萬). 豬狗官僚政客m̄-nā無beh kā失敗ê計畫停--起-來, 顛倒beh koh-khah大規模來破壞淡水thang成就chit ê計畫. 無論計畫成iah敗, chit tah本底kui大phiàn ê樹林, 草埔, 田地lóng無可能koh回復. 新市鎮若萬不一開發成功, koh開100條淡北道路mā無法度解決交通問題, 若無, tō是ài kā淡水河khàm kòa pìⁿ做路.
Koh來, 是àn-sǹg年底開工ê淡北道路. 竹圍á到淡水電車路到溪岸邊chit phiàn樹林草埔, khah早全是pùn-sò kap工程廢thô͘, 經過kúi-nā冬chiah轉變做hiah sù-sī ê樹林草埔地, m̄-nā有hō͘人hioh喘chhit-thô ê功能, mā是人工化生活環境kap自然環境中á ê『緩衝帶』. 未來淡北道路開好了後chia ē kui-ê害了了. 淡北道路iáu tī計畫階段, tō已經允準chi̍t-kóa有權勢者tī hia起別莊--a. 照官方講--ê, khai 30億, 破壞環境, 破壞民眾ê集體記tì, chiah-nī大ê代價, 換--來-ê kan-taⁿ是淡水到關渡駛車「可能ē-tàng減5分鐘路程」.
淡江大橋若起--起-來, 又koh是1項大災難. 淡水河出海口ē出現1 tó͘牆á (橋). 景觀問題iáu m̄是重點, m̄-koh環境ê破壞終其尾ē造chiâⁿ koh-khah大ê災難. 假使10外冬前八里環河快速道路kap淡水環河快速道路無擋--落-來, 想看māi, 淡水河正pêng岸kap tò-pêng岸lóng有1 chōa phô͘ kôan ê快速道路, kā人生存ê空間hām河岸隔--開, 出海口koh ke 1 tó͘牆á, ùi竹圍á ǹg淡水河出海口看--過-去, chit phiàn水域ē pìⁿ做siáⁿ-mih款? 淡江大橋kan-taⁿ koh是1項配合財團ê公共工程.
淡水路面電車tng teh開說明會. 淡水路面電車ê規劃, 「青山線」ùi外環道thàng淡海新市鎮, 「綠水線」ùi淡水老街thàng淡海, chiah koh oat入去新市鎮接青山線. 照官方規劃ê書面資料, 起好了後老街ē禁止車進出, 淡水老街ē pìⁿ做「觀光消費專區」, án-ne來淡水老街kui-ê功能ē有大變化, 渡船頭koh搬到捷運車頭後piah, chit ê所在ē pìⁿ做單純觀光kap商業功能, 無適合一般人tòa, 本底tòa tī chia ê人--leh? Sui-bóng說明會反對意見佔大多數, m̄-koh官方辦說明會是為tio̍h完成法定程序, m̄是beh聽地方意見--ê, 既定政策tō是既定政策.
人民, 歷史記tì, 生存環境, 生活品質, chiah-ê lóng kan-taⁿ是豬狗政客, 粗魯官僚, siáu貪財團累積資產, 壟斷資源ê工具!
