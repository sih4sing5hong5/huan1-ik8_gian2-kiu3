永遠ê櫻花@I-kun
今á日看了公視ê《霧社事件》siōng尾á 1集, 心內感覺chiok感動--ê, mā有1-kóa想法.
國民黨統治到taⁿ已經beh 60年--a, 宣佈解嚴mā beh 20年--a, m̄-kuh chit-má, 2004, chiah有電視台teh做lán台灣人ka-tī ê歷史故事. 雖然chiah òaⁿ chiah出--來, m̄-kuh lán應該ài kā肯定kap支持, kám m̄是?
M̄-kuh事實上chit齣戲劇ùi 2/9開始演出了後, tō時常看--tio̍h, 聽tio̍h真chē人teh批評講演出ê演員真chē是Hō-ló人, m̄是原住民, tō算是原住民, 演出ê時chūn講ê話, nah ē lóng是華語khah chē. 語言tī chit齣戲劇內是重要ê角色, mā是siōng chē人批評ê缺點. Tō是因為in bē-hiáu講原住民語, chiah hō͘人批評kah hiah淒慘. Koh有人批評in穿ê衫á褲, 生活方式kap傳統風俗lóng m̄是正港Sedeq ê mi̍h-kiāⁿ. Góa想beh問1句: 若án-ne, 正港ê mi̍h-kiāⁿ是siáⁿ-mih?
Chiah-ê批判是正面--ê, 是應該--ê, ài hō͘導演kap編劇in知iáⁿ有無好, 需要改進ê所在. M̄̄-kuh tī批評中, lán kám m̄是mā ài kā in phah pho̍k-á, o-ló--1-ē. O-ló in有chit-ê心來phah台灣人ê歷史, o-ló in有覺醒, 有台灣意識, chiah ē-tàng poaⁿ出chit齣戲劇, hō͘ m̄知霧社事件ê少年人來了解Mona Rudao kap吳鳳是無kāng人. Mā ē-sái hō͘ ta̍k-ê看tio̍h正港台灣人ê勇氣kap對抗外來統治者ê決心. Chit-ê日本時代轟動日本kap世界ê事件, 雖然無成功, m̄-kuh hō͘人欽佩. 原住民in chit種反壓迫ê精神, 對所有ê台灣人來講, 應該ê有真大ê衝擊.
霧社事件chit齣戲劇結束--a. Góa相信有批評tō有進步, 以後若koh有人beh poaⁿ chit種戲劇, tio̍h-ài好好á注意chiah-ê問題. M̄-kuh原住民語言ê問題, góa想, beh突破是siōng困難--ê.
