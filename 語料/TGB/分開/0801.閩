今年kôaⁿ--人ká-ná來khah早, 淡水chia ta̍k不時都烏陰烏陰, 天氣冷冷溼溼.
Chit-lō季節tī góa ka-tī ê色tì歸類內底, 是淺淺光光ê kiô-á色, 有tām-po̍h-á輕鬆舒適, mā有tām-po̍h-á哀愁kap沉重, 適合kā éng-kòe ê經驗抽絲整理.
Góan chit-iân ê少年人, m̄知是好運ah是不幸, 活tī斷根ê時代, 傳統對góan無約束力, 未來koh茫茫渺渺, kan-taⁿ會sái tòe時行ê水流浮浮沈沈, 用無知保護ka-tī, kā giâ-kang-tîn ê汁當做蜜teh suh.
若是bòai活kah ná phû-phiô, 會sái選擇改變, chit種改變往往親像hō͘雷公khà--tio̍h kāng款, hiông-hiông kui-ê人變無kâng.
Thèng-hāu góan kā無知hám-kak, 開始關心公共事務, 參與社會運動, soah發現吸引góan踏--出-來ê吸石無看--ê-a. 街頭遊行變做Party舞會, 社運頭人是1粒比1粒kôan ê山頭, 若bòai óa--i, ka-tī就ài chiâⁿ做山頭. 人kā góan講, lín生m̄-tio̍h時代, 衝組ê時代過--去-a, chit-má是beh安定kap和平......到底是好運ah是不幸? Góan踏--出-來看--tio̍h ê世界, ká-ná是另外1片大phû-phiô, kāng款tòe水流浮浮沈沈......
M̄甘願, chiâⁿ m̄甘願, kám講góan kan-taⁿ做phû-phiô ê命? Góa探頭金金相, 想beh chhōe tio̍h óa-hù塗生thòaⁿ ê性命.
1999年9月初3, sap雨mi-á ê chái起, góa lia̍h tio̍h性命--nih頭1 pái行街頭ê根----軍中人權促進會9-3軍人節遊行. 自án-ne, góa熟sāi ná Pachiluh堅強勇壯ê「花蓮番婆----黃媽媽」. 聽i ê故事, 行入i ê世界, góa chiah知iáⁿ hit粒吸石m̄是無--去, 是藏tī無kāng所在, 等leh引chhōa góan走chhōe無kâng ê性命hām光景.
大hàn後生黃國章做兵死--去ê tāi-chì, 就像hō͘雷公kòng--tio̍h, m̄-tāⁿ kòng破黃媽媽本底安定ê家庭, mā kòng出無kâng ê人生.
是siáⁿ款ê疼, siáⁿ款ê苦, hō͘ i人生ê路oat 1 ê向? 無生過gín-á ê góa無thang體會, kan-taⁿ會sái行óa i ê樹欉, 聽葉á tháu放--出-來ê心chiâⁿ, 感受樹根kā塗lia̍h ân-ân ê m̄甘願.
1995年, 黃媽媽無相信軍方公佈ê調查報告, 決心beh靠ka-tī ê力, kā thâi死in kiáⁿ ê兇手chhōe--出-來, 替後生報仇. I開始sì-kè走chông, chhōe公職連署, 去立法院陳情, 要求監察委員調查......1冬過1冬, 追真相ká-ná比鐵樹開花koh khah oh, 1層koh 1層ê軍法鐵絲網á, 直直阻擋beh替kiáⁿ報仇ê老母.
對抗烏暗ê軍法體制, 需要jōa大ê決心hām力量? 面對家族á無支持, 用斷絕關係威脅, koh需要jōa大ê勇氣kap堅強? Góa坐tī Pachiluh ê樹oe, tiām-tiām聽黃媽媽ê故事, 浸tī i ê過去--nih.
Iáu tī花蓮孤單戰鬥ê時, 雖bóng家族á無相挺, 公職koh一再反pōe, 總--是kāng氣味--ê自然會相óa, 黃媽媽開始chih接kap i kāng款是軍中受難者ê家屬, 1方面kā in tàu-saⁿ-kāng, 1方面mā互相吐心聲. 搬徙到台北, 黃媽媽愈拚命追chē-chē軍中受難案件, mā開始phah開「軍中人權促進會----黃媽媽」ê名聲kap影響力.
第8冬--a, 黃媽媽猶原bē-giàn接受政府單位ê資源, ka-tī ta̍uh-ta̍uh-á thuh到chia.
軍方是siōng典型ê威權體制, lán台灣ê cha-po͘ gín-á soah tio̍h經過chit 2冬ê思想改造kap人格扭曲, 行會過--ê, choaⁿ-á屈服tī威權體制下kha, 行bē過--ê, m̄是自殺就是khí-siáu, lán kan-taⁿ會sái靠ka-tī ê力量, 用家庭教育hām社會教育抵抗, 莫怪台灣話有1句講:「Iáu-bōe做兵lóng mài講是lán ê kiáⁿ.」
另外1方面, cha-po͘--ê hit 2冬做兵ê經驗, mā hō͘ in嚇破膽, 便若tn̄g tio̍h危機ah是困境, cha-bó͘人顛倒比cha-po͘人koh khah堅強韌性, tī chiah-ê受難家屬hām黃媽媽身軀頂, góa看tio̍h chit-ê悲哀ê事實.
1步1 kha印, 黃媽媽累積出有才tiāu kap體制kà力ê民間力量. Chit-má人人teh講陳水扁做總統, 台灣人出頭天--a, m̄-koh軍中人權進展顛倒比李登輝時代khah chió. Siōng無, 李登輝時代koh會借黃媽媽ê力修理軍方勢力, 建立申訴制度; 陳水扁愛面子, koh不時teh phô͘軍--ê ê lān-pha, 前1-chām-á hoah beh成立ê國家人權委員會, 猶原無kā軍中人權khǹg--入-去.
Ta̍k冬ê 9月初3, 黃媽媽照常lóng去大直ê忠烈祠抗議. 今年遊行ê人數öan-nā維持10 kúi-ê, lóng是死忠ê家屬, iáu有chiok chē家屬the̍h tio̍h賠償金了就走kah無看人. Chhiâng-chāi hō͘黃媽媽失志--ê, m̄是軍方惡質ê手路, 顛倒是chiah-ê家屬, hông sēng pháiⁿ--去ê台灣人, 甘願hō͘公職騙m̄知, 等到無thang收煞, chhōe tùi i chia來, koh怪i kap軍--ê衝突, kan-taⁿ siàu想緊thàn tio̍h賠償金無tāi-chì, 莫怪黃媽媽tiāⁿ怨嘆講:「台灣人賣kiáⁿ ná teh賣豬肉--leh.」
就是1口m̄甘願ê khùi thuh-tiâu--leh, 黃媽媽ùi個別ê軍中受難事件, 看tio̍h後piah利益勾結ê軍法體制, 若beh建立khah健康ê制度, tio̍h-ài改變惡質ê體制, mā chiah有才tiāu培養台灣兵á替台灣土地戰鬥ê意識.
8冬ê堅持, hō͘人講tio̍h黃國章bē koh phìⁿ-siùⁿ, 反倒肯定ùi黃國章命案了後, 軍中chiah有thang進步, chit款驕傲mā是黃媽媽安慰ka-tī國章命案一直無結果ê借口.
Tī Pachiluh堅強ê樹皮下kha, 雖bóng koh有孔嘴iáu-bōe kian-phí, i ê性命力已經thòaⁿ到chiok hn̄g chiok hn̄g, 樹籽tī土地puh-íⁿ. 真緊, 真緊lán就看會tio̍h Pachiluh樹林--a.
