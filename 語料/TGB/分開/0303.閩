馬英九ê勝利
Ùi張銘清來台灣開始算, 到11月初7陳雲林離開台灣, che kui-ê過程, ē-sái總結做「馬氏王朝鞏固」ê第1場戰役.
圓山á ê中山橋頭群眾hō͘警察趕走, 陳雲林飛tńg北京. 戰果總結是: 馬英九主導ê戰爭kap戰場, i有影大贏. 中國共產黨小輸, 民進黨大輸.
馬英九真清楚, 若beh照chit-má ê民意支持度, 2012年選舉i真有可能hō͘其他國民黨菁英替代--去, 美國kap日本koh無明確替i背書(甚至koh kā抵制), 馬英九當然mā ē kek頭腦想辦法beh保ka-tī ê權位.
Hō͘陳雲林來, 雙方簽siáⁿ-mih協議, 對台商iah是兩岸通航hōan-sè重要, m̄-koh對馬英九來講che m̄是重點, 重要--ê是張銘清kap陳雲林來台灣hō͘ i phah--開ê戰場.
馬英九hō͘張銘清tī台南hông phah, koh來kā陳雲林來訪問ê維安戒備khiú kôan. Chit種準戒嚴式ê作法, 包括禁播唱片行ê〈台灣之歌〉, lóng真thiau-kang teh刺激台灣社會kap群眾. 刺激群眾, sui-bóng造chiâⁿ群眾對馬英九不滿, m̄-koh mā hō͘馬英九借機會kā壓力sóa tùi陳雲林kap北京. 陳雲林來台灣, 頭到尾lóng hông關tī高級飯店內底, 出入完全hō͘台灣官方控制; 保護「特使」是名義, 實質上是hō͘陳雲林行bē出--來, 對台灣人民ê統戰效果真有限.
對陳雲林, 馬英九hō͘ i thô͘-thô͘-thô͘, 統戰功能無效果. 對黨內, mā hō͘吳伯雄, 連戰chiah-ê人kap陳雲林建立ê「第1管道」受tio̍h破壞.
對北京來講, 建立jú chē「對口管道」當然jú好. M̄-koh馬英九chit-pái出招, 利用群眾ê不滿, hō͘陳雲林chit-tīn人形象大傷, mā hō͘「國共平台」受tio̍h損害, 初步建立i是「唯一對口」ê地位. Che是馬英九ê第1 ê勝利. Chit款假設若成立, lán bē免得tio̍h講, 馬英九鬥爭權謀ê佈局, ē-sái講是「蔣經國學校」tī李登輝後壁, 排第2 khám--ê.
就對內統治來講, 馬英九mā借chit-ê機會擴大「行政權」, kā國家暴力ê強度giú kôan, 大動作來鎮壓lia̍h人, 實際上是teh kā北京表示:「Chhèng tī góa手頭.」同時, mā重新koh kā民進黨phah做「暴力在野黨」ê makhuh; 另外1方面, 民進黨高層nńg-chiáⁿ kap sńg假--ê ê步數, mā hō͘群眾對民進黨koh產生無信任kap不滿. 青旗á ê總菁華──「台灣獨立意識」, 無法度tī蔡英文領導ê民進黨得tio̍h寄託, 目前koh無法度chhōe-tio̍h新ê代理團體, kan-taⁿ ē-tàng sì散bo̍k-bo̍k-siû.
Koh來, 馬英九kā ka-tī hām台灣社會kap民眾án-ni切割, soah顛倒hō͘ ROC chit-ê makhuh (包括「國旗」,「蔣父kiáⁿ」,「救國團」chiah-ê) hō͘「獨派陣營」接收, 進1步kā台灣派hām中國派2種意識形態makhuh ê差別phah亂--去, hō͘「本土運動」退化tńg去蔣經國ê「保台運動」. Che是馬英九第2 ê勝利.
對美國, 馬英九mā真了解in án-chóaⁿ teh看待台灣問題. 台灣ê領土定位m̄是台灣kap美國雙方面tō ē-tàng解決--ê, 既然oh處理, 拖時間pìⁿ做siōng好ê步數. 法理上若無做「現狀ê變更」, 台灣問題對美國來講tō kan-taⁿ是面子ê問題niâ. 就美國白宮ê立場, 「siáng統治台灣, án-chóaⁿ統治lóng無重要. 若無牽涉tio̍h領土主權問題chit-ê前提, 統治者án-chóaⁿ為非sám做, án-chóaⁿ專制獨裁, án-chóaⁿ通中國, che lóng m̄是問題.」
Chit-ê前提若成立, 馬英九tō ē-sái進1步kā台灣PRC化, 來進行「實質統一」(對照獨派hèng講ê「實質獨立」): 法理上若無變動台灣目前ê地位, 繼續án-ne「混」--落-去, 無法理上ê統一無要緊; 台灣, tō是「非法理」意義ê香港; 意思tō是講, 是中華人民共和國內底無「名分」ê特別行政區.
