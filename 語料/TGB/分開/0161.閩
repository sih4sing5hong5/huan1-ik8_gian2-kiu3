開發kap建設
Tī淡水tòa chiah久, 對chia生活環境ê改變soah jú來jú ià-siān.
Ùi大台北邊ê小鎮, 到chit-má ê「健康城市」, 淡水ê變化不止á大, 不止á緊. Hioh-khùn日á, 淡水滿街頭lóng人, 街á lāu-jia̍t chhih-chhah, 「美化工程」ê建設接續bē停, 大樓mā 1棟接續1棟直直起. 建設kap現代化, bē-su tō是有teh進步, 有teh發展ê表現.
Soa-lun-á北pêng Káng-á-pîⁿ本底是kui大phiàn ê樹林草埔地, iáu teh讀冊ê時, chhiâng-chāi sô去hia sńg kui e-po͘. Chit-má hia是hoah beh開發10外冬ê淡海新市鎮, 樹林草埔早tō lu kah pêⁿ-pêⁿ-pêⁿ, Káng-á-pîⁿ ê庄頭, kan-taⁿ chhun 1間廟á teh見證10外冬來「發展」ê kha-jiah.
來到『漁人碼頭』chit ê kap淡水無siáⁿ關係ê景觀, kap新竹南寮舊港chhùi ngē翻做『地中海風』kāng款bē hàu-ko͘--得, beh chhit-thô放鬆tiāⁿ-tio̍h ài有五花十色ê消費?
渡船頭hit-tah, kui-chōa溪岸邊ta̍k不時to全全人, sui-bóng ke出bē-chió公園地, m̄-koh若無khōng-ku-lih kā khōng--落, bē-su tō無法度號做「公園」. 行入來到中正路, 老街翻新ê工程mā m̄-bat停hioh, 美觀比實用khah要緊, jú建設soah jú hō͘人感覺bē sù-sī.
行來到英專路iah是peh起lih到淡江大學, chi̍t-sì-kè to e̍h-chiⁿ-chiⁿ, kiōng-beh hō͘人bē喘氣. Koh-khah外圍á, ùi Chúi-tùi-á一直到Koaⁿ-chin-nâ, 紅樹林, 空地bē-sái phah-sńg--得, 大樓1棟接1棟起bē停.
好運tú tio̍h做kah 1 chat 1 chat ê人行道, 免行tī車路邊kap車sio-chiⁿ, 行無kúi步soah koh tio̍h kap電箱iah電火thiāu-á sio搶路. 路邊若有草埔地, bē-kham得hō͘草á樹á胡亂生, 總--是tio̍h整理來換種2~3月日tō ó͘掉重種ê花, án-ne chiah算是有teh建設?
Kám tio̍h開發到盡pōng chiah tòe ē tio̍h進步iah現代化ê步調?
