20冬來ê錯誤kap矛盾(2)
3月20中華民國總統選舉了, 中國國民黨馬英九大贏當選, 台派sûi hoah講: che m̄是「政黨輪替」, 是中華民國koh『復辟』!
另外mā有1款看法, 認為經過chit-pái總統選舉, 透過選票ê認同, 中華民國ê外來本質已經得tio̍h「本土化」ê合法性kap合理地位--a.
統治台灣ê中華民國kám結束--a? 若m̄-bat, chit-má nah ē是中華民國『復辟』? 2000年民進黨ê陳水扁當選中華民國總統, the̍h-tio̍h chit-ê體制ê執政權, hit-chūn i hoah ê口號tō是「政黨輪替」, chit-má中國國民黨用kāng款ê方法──選票, kā總統位hām行政權收--tńg-去, nah ē tō m̄是「政黨輪替」?
Chit款講法若講ē通, án-ne過去8冬kám是台灣獨立? 過去12冬lán是台灣國iah是中華民國? Ùi李登輝hoah「中華民國在台灣」, 到陳水扁提出ê「中華民國tō是台灣, 台灣tō是中華民國」, koh到謝長廷e5主張──「台灣本底to7是主權獨立e5國家, 名號做中華民國」, chiah-ê台派頭人是全盤接受,「正名制憲」kap「國家正常化」tō是延續李登輝, 陳水扁kap謝長廷chiah-ê政治口號, beh kā中華民國「本土化」kap「合法化」, kám m̄是?
若án-ne講--來, 中華民國是siáⁿ? 中華民國kap台灣koh是siaⁿ款關係? Lán ài án-chóaⁿ面對中華民國?
就「民族獨立」ê立場來看, 中華民國本底tō是佔領台灣ê「外來政權」, 台灣獨立當然tō是ài kā中華民國ián hō͘ tó, 面對「外來政權統治」chit-ê「外部矛盾」, kám有teh用「民主選舉」來kā「和平過渡」變做「本國」--ê? 若無kā外來統治體制趕走iah是ián hō͘ tó, beh án-chóaⁿ有獨立ê台灣國?
就「社會矛盾」ê立場來看, 60冬來台灣社會形成ê權力結構kap壓迫, 剝削, tō是中華民國chit-ê統治體制造chiâⁿ--ê, beh改變無公平無合理ê社會現象, kāng款tio̍h-ài瓦解chit-ê體制, chiah有可能hō͘ chiah-ê社會關係有thang重組, kám m̄是?
台灣目前hó-gia̍h-sàn jú來jú嚴重, chit款經濟結構kám m̄是chit-ê體制造chiâⁿ--ê? Hiah-ê財團資本家, toh 1 ê m̄是靠體制政策ê優待hām法律ê保護, chiah thang剝削台灣ê勞動力kap環境資源, 掌握台灣ê經濟命脈? Hiah-ê特權階級, kám m̄是靠chit-ê體制, chiah有thang suh lán ê血汗來享受? Taⁿ物價jú來jú kôan, 生活jú來jú pháiⁿ過, 中ng hit層控制通路ê菜蟲, 地方派系kap財團企業, iah是圍標公共工程資源e5產官商體系, kám m̄是靠chit-ê體制ê制度分贓來成就--ê?
「改革體制」kám有可能改變iah是改善chit款勢面hām趨勢?
Beh án-chóaⁿ「改革體制」? Tio̍h-ài有政治遊說, 請願甚至是抗爭, 形成社會壓力, chiah thang迫體制ê權力者「調整」本底ê決策kap資源分配, 決定權iû-gôan是tī體制手--nih, 決策ê參與kap運作規則kāng款是體制訂--ê. 體制ê權力la̍k tī siáⁿ人手頭? Tō是chit-ê社會ê優勢階級, 特權階層kap官僚, 政客, 財團, 媒體, 專家,「改革權」實際上是tī lán改革訴求ê對立者手頭--ê!
終其尾, 所謂ê「改革」, 透過制度規則ê設計, hō͘「改革者」kap「弱勢者」tī決策過程thang有發聲, 參與ê機會, 實際講--來, 是kā hiah-ê無公平無合理ê現象「合法化」, jú改革soah顛倒jú鞏固本底ê優勢特權者kap權力結構. 「環境影響評估」tō是調整制度, hō͘學者專家有thang參與決策, m̄-koh經濟發展kap財團利益ê決策本質, kám有án-ne來轉變?「軍公教18%」是另外1 ê例, 用「改革」ê口號來立法, soah kā chit-ê原底無法律規定ê特權政策pìⁿ做「有法律ê規範kap保障」.
20冬來, 台灣社會ê運動, 是beh瓦解中華民國外來體制, iah是beh kā外來體制「本土化」? Lán是beh消滅chit-ê統治體制ê剝削kap壓迫, iah是beh kā剝削kap壓迫「合法化」? 無論是台獨運動iah是社會運動, 本底是beh對抗中華民國統治體制ê政治經濟結構, thang起造相對公平合理ê政治, 經濟kap社會制度, taⁿ nah ē pìⁿ做teh鞏固chit-ê chia̍h人ê體制--leh?
