2012年5月19 kap 20, 拜6禮拜, 統治者teh慶祝就職, 反對者mā sì-kè發動抗議活動.
5月19 chái-khí時, kap éng年kāng款, góan koh sio招來到總督府頭前, 記念1989年5月19 tī chia自焚ê詹益樺.
Góan m̄是去抗議, m̄是beh kap統治者輸贏, góan m̄是陳情請願, mā m̄是集會遊行. Góan sio招來chia做chit項tāi-chì, 無驚人知, mā bē煩惱無人知.
Hit工, tī hit ê所在, 為tio̍h配合各路抗議人馬ê需要, 鐵絲網á圍kah kui大liàn, 無法度行óa到自焚ê所在, góan tō tī鐵絲網á邊, kā百合花kap大大字ê「記念詹益樺」hē tī鐵絲網á頂kôan, ta̍k-ê khiā tī hia tiām-tiām siàu-liām--i.
Môa年5月19, góan oan-na ē sio招來總督府頭前記念詹益樺, 記念chit ê有志氣, 有原則koh有尊嚴ê台灣人sianpai.
