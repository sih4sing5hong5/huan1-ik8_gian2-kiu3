寫ka-tī ê冊
Tī宜蘭種田ê Siông--哥, 8月中khà電話來kā góa講i心內1 ê idea: kám有可能用「穀東俱樂部」ê模式, 來編寫, 出版lán ê gín-á冊.
穀東俱樂部是1 tīn人sio招來投資做「穀東」, 委託Siông--哥管理sòe--來ê hit 5甲田, 共同pun-pheⁿ種choh 1冬ê成本, 包括租金, 押金, 播田, 肥料, 收割, 運費, 休耕期ê管理hām Siông--哥ê月給, 穀東估算ka-tī厝--nih需要認養ê「穀份」(目前有300 ê穀份), 1穀份30斤, 照穀份ê比例pun-pheⁿ「成本」, chit 5甲田無beh使用化學肥hām thâi蟲除草ê化學劑, 種choh過程ê爭議, 事後mā透過榖東會議討論kap決定, 收成好bái ê風險, mā ta̍k-ê tàu-tīn承擔. Chit ê模式, hō͘消費者làng過資本市場機制, 直接kap土地, chhek-á hām種choh者建立關係.
Siông--哥有2 ê gín-á, cha-bó͘-kiáⁿ讀國校á, hāu-seⁿ 3~4歲, i chhōe ē tio̍h ê母語教材, m̄是選擇有限, tō是內容無ha̍h i ê意, iah是無夠生活性, i目前是khioh華語ê『繪本』tńg--來, 用紙kā漢字khàm--起-來, tī頂面寫羅馬字. I 1 ê bat tī雜誌社tòa--過ê朋友, 看tio̍h in對gín-á ê教育chiah-nī用心, choaⁿ-á kā提議ka-tī來編寫gín-á教材.
目前來講, 台語文運動kho͘-á內, 雖bóng bat提起出版教材ê計畫, m̄-koh無資源mā無人實際teh進行, 看bē tio̍h具體ê執行進度; 運動kho͘-á內ê出版功能iáu無才tiāu積極滿足需求, mā無lia̍h tio̍h有效ê通路; 有出版gín-á冊ê出版社, 主要考慮--ê iáu是主流市場, 目前出版品ê質kap量猶原無chiâu.
Siông--哥認為「穀東俱樂部」ê模式hōan-sè行ē通, 招有認同, 有能力mā有需要ê朋友, ta̍k-ê khîⁿ tàu-tīn, 來做符合ta̍k-ê需求ê教材, 成本kap工錢mā共同pun-pheⁿ, ē-tàng定計畫決定1冬beh出kúi本, beh出siáⁿ-mih款性質kap品質ê冊. Chit ê模式若順利, 無tiāⁿ-tio̍h ē-tàng tī無kāng所在成立1 ê 1 ê club, māē-tàng繼續做國校á, 國中, 高中.......一直sak--落-去.
目前台語文運動ê khang-khòe, 主要hē tī學術研究, 鼓舞創作, 學校ê母語課程hām影響語文政策, beh改變媒體, 市場, 教育hām社會ê主流思考, 講實--ê, 實力iáu真有限. TGB主張積極來經營社區, hām基層對話, m̄-koh mā tio̍h長期進行, chiah看ē tio̍h累積ê成果.
Siông--哥chit ê idea, hōan-sè ē-tàng phah開運動新ê線路, kā lán ê信念tī生活面具體落實, m̄-tāⁿē-tàng tī khah短時間內, 配合參與者ê需要,「生產」出有效ê「營養分」, mā théng好避免過去ê出版品ê困境: 欠缺資源, 成本oh回收hām tún貨oh銷, koh m̄免被動等待市場, 社會hām體制ê改變.
就運動ê立場來看, chit ê模式是1種有效koh有傳播性ê行動, kā工作者hām群眾ê互動直接牽--起-來, chiâⁿ做有計畫性, 組織性ê聯繫.
穀東俱樂部ê口號是「ka-tī種ê米」, lán kám beh來「寫ka-tī ê冊」, 開創新ê運動模式?
