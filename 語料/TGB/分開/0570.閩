有1 pái tī原住民電視台看tio̍h王宏恩ê訪問, 講i創作原住民音樂ê想法kap企圖, i ùi頭1張ê母語創作, ta̍uh-ta̍uh-á轉變做華語創作, 用華語ê方式, kā原住民ê mi̍h件khǹg tī內底, i講án-ne人khah快接受, 無論是原住民iah是非原住民, 特別是少年人 Án-ne講--起-來, i chit ê策略ká-ná是成功--ê.
族群文化創作ê音樂, 前提kám是tio̍h用母語做出發chiah ē-tàng成立? 內容若是teh表現hit ê族群ê文化, m̄-koh是用華語去表達, án-ne kám koh算是hit ê族群ê音樂iah文學作品? 語言是手段, 是工具, iah是前提, 原則?
Lán beh解決問題, ài先看清楚問題tī toh位, ài先面對現狀, chiah有thang改變現狀. Beh做台語文運動, ài先面對台語chit-má tī社會jú來jú chió人teh講, 了解chit ê事實了後, chiah ē-tàng chhōe方法, 定戰略kap戰術, 當然前提是做台語文運動ê目的是siáⁿ, ài先lia̍h出來hut hō͘清楚.
Án-ne講--起-來, 王宏恩知iáⁿ原住民少年無teh講母語--a, 用母語創作chit ê方向phah, 影響bē tio̍h少年--ê, i換華語ê包裝, 用siōng時行ê手法去行銷i beh表達ê原住民文化, án-ne是m̄是有通? I ê音樂猶原是原住民音樂? Iah是pìⁿ做一般ê流行音樂--a? I ê方向對--無? Iah是已經走cheng têng-tâⁿ--去-a?
Góa真同意王宏恩講ê 1句話, i講chiâⁿ chē原住民teh強調i ka-tī身份ê時, tō是穿原住民傳統ê衫á褲, bē-su án-ne人chiah知iáⁿ lí是原住民, m̄-koh是án-chóaⁿ別ê族群lóng ē-tàng穿現代ê衫á褲, kan-taⁿ原住民bē-tàng行入去現代生活?
Ùi chia koh講--落, 是án-chóaⁿ Hō-ló kap Hak ê音樂, 加入去現代時行ê mi̍h-á了後, 猶原是Hō-ló kap Hak ê音樂, 原住民ê音樂tō bē-tàng? Koh 1項, 若是the̍h chit-má ê流行音樂來講, chiah--ê lóng m̄是某1 ê族群ê音樂, chiah--ê算是流行音樂, 若beh是某1 ê族群ê音樂, ē-tàng突顯分類出--來-ê, 應該tō是語言chit ê因素, 交工, 顏志文, 陳永淘, in ê音樂ta̍k-ê ē-tàng同意是Hak ê音樂, 陳達ê歌謠ē-tàng算做Hō-ló音樂, 若照án-ne來分類, 無用族語唱ê原住民歌手ê歌, kám ē-tàng算是原住民ê音樂?
Koh ùi另外1方面來看, 族群音樂kap流行音樂mā chiâⁿ oh pun, 江蕙ê歌ài算Hō-ló音樂iah是流行音樂? Iah是2項lóng是?
Jú想頭殼jú疼, 另工chiah koh想.
