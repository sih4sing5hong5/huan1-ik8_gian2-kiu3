運動ê雙叉路口(4)
社會變化是社會各種勢力鬥爭kà力ê結果, 守tī主觀ê世界--nih, 世界kám tō ē自動改變?
時勢一直teh轉變, 運動bē-tàng koh死守éng過反國民黨時代ê觀念hām方法, 國民黨iáu hōaⁿ政府ê時代, 「反國民黨」是運動明顯koh直接ê訴求, 到kah民進黨討tio̍h khah chē政治經濟權了後, 「改革」「進步」猶原hông當做選舉動員ê口號, 壓制, 剝削, 不義ê資源分配極加有sió-khóa改善, m̄-koh是án-chóaⁿ lán koh繼續teh承受舊時代留--落-ê困境?
過去人民運動kap民進黨政客結chò-hóe, 是hit chūn ê歷史條件形成--ê, 觀察歷史bē-tàng脫離社會發展ê過程, m̄-koh現此時對運動ê檢討kap發展, tio̍h-ài用chit-má ê社會條件來對話.
國民黨chit ê舊政治經濟集團, 當然是阻擋社會進步ê主要勢力, m̄-koh民進黨已經chiâⁿ做體制ê享受者kap維護者, in kā人民運動ê訴求當做策略ê運用, tú tio̍h選舉勢面bái ê時, tō緊hoah「改革」「愛台灣」ê口號, 來動員選票; 入去中華民國chit ê賊窟po̍ah pháiⁿ-kiáu, 若po̍ah輸, tō牽拖講人民運動造chiâⁿ主流價值倒彈, beh壓制人民運動ê進步性. 運動若無提昇到對整體體制ê反省hām批判, 台灣社會無可能有突破性ê轉變, kan-taⁿ反國民黨m̄-tāⁿ無法tō͘解決問題, 連問題根源mā解說bē通.
台派m̄敢放棄李登輝情結kap民進黨情結, 對民進黨koh án-chóaⁿ不滿, 「團結泛綠抵制泛藍」ê思考猶原脫bē lī, óa bē過民進黨--ê, tō kā李登輝mo͘h tiâu-tiâu, kā鞏固統治體制ê權威思考kap價值標準當做是「進步」「改革」; 一直成立某mih聯盟, siáⁿ-mih社siáⁿ-mih會, 正名, 制憲, 正常化國家......chiah-ê訴求換koh再換, 變做不斷提出新口號ê運動俱樂部, kám講án-ne舊勢力tō ē自動消退? 既得利益tō ē良心不安? 台灣人tō ē出頭天?
Tī過去戒嚴時期, 利用選舉來突破政治控制ê封鎖, chió數頭人iah是知識份子用言論啟蒙群眾, che lóng有無kāng時代條件ê進步意義; 時勢teh變, 群眾teh進步, 頭人m̄知提昇, 繼續用「社會良心」「知識清流」ê khut勢替代人民發聲, 假先知chòaⁿ kah ē飛天ē鑽地, 詳細kah聽tō kā in中國士大夫ê奴才思想看出出: 當權者應當ài重視in ê意見, 應當ài任命in來進行改革!
過去用台灣主體ê口號, 來抵制中國化ê洗腦教育, 突顯體制ê不義. 到taⁿ來, kā中國化教育換做台灣化教育, kā中國財團換做台灣黑金, kā中國人控制換做台灣人hōaⁿ權, che tō是lán beh追求ê理想--a? 比siáng khah「愛台灣」, 用良心kap道德做訴求, 猶原teh連署, 呼籲, 發聲明, 猶原先考慮媒體效果, m̄知改變事工進行ê方法kap效率, bē-hiáu檢討策略思考kap訴求對象, mā無beh先深沉來自我革命, iáu koh是靠人脈關係, 靠人情po̍ah-nóa, 靠群眾對頭人權威hām道德ê信任, án-ne kám有iáⁿ tòe ē tio̍h時代ê kha步?
運動ê主張ài回應時代ê條件, 社會趨勢kap歷史事實m̄是主觀認定--ê! 所謂ê「左派」否定運動群眾對國民黨舊勢力ê怨恨, 質疑人民運動對台灣主體性ê追求, 直接beh跳過現實ê歷史階段hām社會過程, án-ne kám正經活tī現此時ê台灣社會? 軍公教ê優待政策是替統治階級鞏固體制ê特權, kā教師抗稅ngē講做是beh爭取組工會, 用受僱者ê概念來解說軍公教ê階級立場, kám符合人民群眾實際ê生活經驗? Kám符合歷史發展ê事實? Tū-lān民進黨hām台派粗魯ê政治操作, soah用華語思考phìⁿ-siùⁿ Hō-ló沙文主義, 用13天外ê理論否定民族解放ê進步意義, 用統治霸權ê語文教育群眾ài建立階級意識, án-ne kám正經是kap群眾khiā tàu陣?
過去為beh解除體制對社會進步ê束縛, ài改善體制對社會ê控制, 換來運動信念chhun kha出手ê空間. Chit-má來, kám koh tio̍h停留tī期待體制改良ê層次? 運動ài kā新ê價值體系落實tī群眾實際ê生活--nih, 形成新ê陣地, 來瓦解舊體制, m̄是iáu teh ǹg望體制照lán ê建議來改善, 像組織新ê產銷型態, 來瓦解地方派系掌握ê產銷剝削體系, m̄是介入派系分贓來siàu想減輕剝削.
「改革」「進步」m̄是文字宣傳, m̄是言論壓力, m̄是幹部kap專家ê活動, koh khah m̄是新名詞新口號ê運動俱樂部, 運動是社會實際kà力ê鬥爭, 運動是組織進步群眾kā體制奪權ê鬥爭. 運動ê力量beh整合, m̄是頭人精英teh計較利益, 權力kap地位, 是思想kap方向ê對話.
Siáⁿ-mih是組織社會力? Ài phah破精英心態, 慣勢集體決定kap行動ê模式, m̄是用知識份子ê思考替群眾做決定, m̄是頭人替代群眾kap體制hoah價, 精英頭人kan-taⁿ是運動ê 1部份; 面對體制, 運動是beh hō͘群眾有力, beh kā阻擋人民自主ê限制khà掉, 組織群眾mā挑戰群眾, 建立深入群眾ê陣地, 提昇群眾kap運動者ê自主kap自覺, 脫離體制ê束縛, thang起造新ê社會, 新ê體制, 同時mā kā既有統治體制瓦解, m̄是kā群眾引chhōa入去舊體制, kā自主ê社會力重新「體制化」.
