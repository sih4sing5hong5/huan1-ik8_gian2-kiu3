Chin歡喜, 這pái世界台語文化營辦tī lán台灣島內, hō͘ koh khah chē人有法度參與kap了解, mā會sái hō͘台灣島內ê台灣人知影, 台語文運動m̄是 1種siàu念過去, 恢復古早ê『復古』活動.
台語文運動是世界性--ê, 是beh kā語言「文字化」「現代化」, 是beh phah破別國對台灣殖民控制ê民族運動.
Tī chia, mā chin感謝主辦單位, hō͘「學生台灣語文促進會」有這個機會kā營隊tàu出腳手, hō͘台語學生會sái kā ta̍k-ê做服務.
美麗島事件hō͘人思考tio̍h台灣ê政治問題, tī運動過程中, 除了政治問題, mā有chin chē人想tio̍h台灣m̄-tāⁿ政治問題ài解決, koh有chē-chē代誌hō͘外來殖民統治者chhòng kah lû慘慘. 這piàn營隊ê主題「台語文」, tō是大家lóng煩惱bē了ê問題.
Ùi hit-chūn開始有人寫詩組詩社; 有人收集資料, 編枕頭字典, 保存古早ê話詞; koh有人teh研究台語ê「文字化」; mā有辦過幾lō pái台語營.
有 1 tīn學生teh思考beh án-chóaⁿ kā台語「現代化」, 電腦chiah tú入來台灣, kan-taⁿ有法度用英文操作, chia--ê學生想tio̍h用羅馬字, koh用「123」標調, 到尾--á直接無標調.
In tī電腦世界內底開始用台語文寫Mail, kap無kāng學校ê台語學生聯絡, 討論社會, 政治, 國家kap文化ê問題, 台語文kap上進步ê電腦結合, 10年後China話chiah有法度用chiok奇怪ê辦法入去電腦世界.
Chia--ê台語學生組成學生台灣語文促進會, 一直到chit-má, 這tīn台語學生mā是繼續堅持講台語, 寫台文, 堅持用台語來思考台灣ê問題, mā khiā tī文化ê觀點, 想beh用台灣文化做基礎, 創造 1個新koh理想ê獨立台灣.
Gún beh ti̍h--ê是, 真正有台灣主體立場ê母語教育, 用ka-kī ê母語來熟sāi台灣, 用台灣ê目chiu來看世界, 學 2種以上ê台灣人母語, 唱台灣人唱ê歌, 看台灣人poaⁿ ê戲, 讀台灣人寫ê冊.
Gún無愛China人強迫lán學China話, 無愛China人ê電視節目, 無愛China人唱ê歌, 無愛China人poaⁿ ê戲, mā無愛China人強調ê皇帝文化, 無愛China人tòe人kha-chhng後ê世界文化, koh khah無愛 1禮拜 1點鐘 大China沙文ê假母語課kap China人ê鴨霸cha-po͘人體制.
台語學生用台語生活, 用台語創作, 用台語吸收世界文化kap新智識, 用台語寫--出來, 講hō͘全台灣ê人聽, 台語是台語學生ê生活方式, m̄是想--tio̍h chiah提來so-so看看ê chhit-thô-mi̍h, ǹg望ta̍k-ê tī世界台語營做伙來創作新ê台灣文化.
