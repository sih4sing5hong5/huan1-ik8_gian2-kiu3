殖民kap同化
Khang-khòe ê 關係, chit-chām-á khah chia̍p hian 冊. Tng 某 1 本冊 ta̍k-ê 時行買來 chah tī 身軀邊 ê 時, lí 若無 bak--tio̍h, ká-ná tō tòe 人 bē tio̍h. 社會學, 心理學, 後現代主義, 後殖民主義......, góa 險 á im 死 tī 五花十色 ê 冊堆--nih. Ka-chài, iáu 有 1 本冊 hō͘ góa mo͘h--leh 無沉底.
有 1 句話講:「重要--ê m̄ 是了解世界, 是去改變世界.」Frantz Fanon hit 本《黑皮膚白面具》tō tī chit ê 行動哲學 ē-kha, ùi 精神醫學 ê 角度 teh 寫被殖民社會 ê 心理狀態. Kah 若 teh 寫被殖民社會, án-ne sa 來看台灣 kám ē ha̍h ? I ê 理論 chham 台灣有 siáⁿ tī-tāi ?
烏人 phah 拚 beh o̍h 殖民者 ê 語言, kám m̄ 是 kap 台灣人 beh o̍h ē-hiáu 捲舌 kāng款? O̍h ē-hiáu 捲舌, tō ē-tàng 入去 China ê 文化 hām 世界, tō 有資格做統治階層. Koh khah 免講 hit-kóa 無簡單 chiah 有 tè 做 ROC ê 大官小官, iah 狗官豬官 ê 台灣人, sûi-ê-á lóng 變做『國語人』, bē 記 i bat ē-hiáu 講台灣話.
問題是, m̄ 管台灣人 án-chóaⁿ 假 iáⁿ ka-tī 是 China 人, 人照常 bē kā lán 當做是 kāng 國--ê. Thèng 候看 tio̍h chit ê 悲哀 ê 事實, lí 若無 beh kap góa chò-hóe, góa tō kap lí chhé, lán 開始 gia̍h「台獨」ê 大旗, 開始主張 lán 是台灣人 m̄ 是 China 人, 開始走 chhōe 台灣文化. M̄-koh soah án-chóaⁿ chhōe to 走 bē 開 China ê 暗影: 祖先是 ùi China 來--ê, 台灣話是『閩南語』, 台灣文化是『華夏文化』ê 1 部份......,有人開始 teh ó͘ 死人骨頭, 有人 hoah 講 lán chiah 是 China 文化 ê 正統, chit ê 正統 lán ài la̍k hō͘ tiâu, bē-tàng hō͘ China 人搶--去. Lán iáu 是逃 bē 開統治者重重 tha̍h-tha̍h ê 統治霸權.
為 beh 反駁統治者講 ê「台灣無文化」, lán 想 khang 想 phāng beh 證明台灣 m̄ 是中國 ê 1 部分, 音樂, 戲劇, 廟寺, 建築, 儀式, 文學, 畫圖, 食穿, 講話......lán 用「台灣化」對抗「中國化」, 問題是, lán lia̍p--出-來 ê chit ê「台灣化」, kap 現此時台灣人 ê 生活牽 bán 有 jōa 深?
苦悶, 悲情, pìⁿ-chiâⁿ 台灣人 ê 性格 kap 心理狀態, chit-kóa ut-chut 不滿 ê 情緒若無消 tháu, ROC ê 統治危機 tō ē 一直存在, m̄-chiah 開放選舉, hō͘ ta̍k-ê mi-chiⁿ tī 選舉--nih, kā lán 反抗 ê 火母 sóa 去廢國大, 選民意代表, 選總統, 修憲, koh 透過媒體 hām 教育 ê 洗腦, lán ta̍uh-ta̍uh-á 接受統治者在地化, lán ta̍k-ê lóng hông 同化做「中華民國人」.
統治者 ê 代理人換台灣人做了後, ta̍k-ê 歡喜「台獨」chit 支旗 á chhāi 在--a, chit tè khanpang 內底 té--ê 是 siáⁿ óaⁿ-ko 先按下 mài 談, 政客爭位, 搶資源, pun 利益, báu 利頭, 手路無輸 éng-chūn lán teh 批判 ê 國民黨, 民意, tō hō͘ 放水流, 橫直透過媒體操作--出-來 ê「中間選民」tō 是民意, 對 chiah-ê 現象看 bē 做--得 ê 台灣人, 透過 1 pái koh 1 pái ê 選舉, mā ta̍uh-ta̍uh-á 消風--去, koh ké-siáu, 是換台灣人 kā lí phùi 嘴 nōa. Lán 開始替代理政府 chhōe 理由, 無經驗, 時間無夠, 立委無過半, 藍--ê iáu teh chhàng-chhiu......, lán the̍h chiah-ê 理由安 tah ka-tī ê 不安, mā am-khàm ka-tī ê 不滿, lán kā 反抗 ê chhóng-pōng 鎖 tī 記 tì 內底, lán 放民進黨變做國民黨, lán 吞忍, lán 放 hō͘ 台灣社會 jú 行 jú chho̍ah, lán hō͘ 社會矛盾 jú 來 jú 大, lán hō͘ 問題 jú 積 jú chē, lán ta̍k-ê 變做 hit ê 無開槍 ê 兇手, lán ta̍k-ê lóng 縛 tī 共犯結構內底, ta̍k-ê to 有份, 龜笑鱉無尾. Tī 看--起-來開放, 實際 soah jú 束 jú ân ê 社會氣氛--nih, 有主張 ê 台灣人 o̍h ē-hiáu kā 嘴 that--起-來, 頭 o̍at--過當做無看 tio̍h 問題.
『成王敗寇』ê 價值觀 hō͘ lán 看 bē 清歷史現實, lán keng--起-來 ê 民進黨代表成功者, án-ne lán chiah 有法 tō͘ 交代 lán éng 過 teh phah 拚 teh 堅持--ê, 5 冬被出賣 ê 經驗, iáu 無夠 thang 取代 tio̍h 否定 ka-tī ê 心理驚惶, mā 無夠 thang 安慰 ka-tī 變做失敗者 ê 心理暗影.
Chit-kóa 社會現象反映 lán 集體 ê 心理狀態, chiâⁿ chē 人 phah 拚 1 世人換來--ê 是少數政客學者 ê hiau-pai 榮華, lán 無勇氣面對 ka-tī ê 失敗, chit ê 暗影 kan-taⁿ tī lán 眠夢 ê 時, ē 走出來咒 chhàn in hiau-pai 無落魄 ê 久.
對 kui-ê 民族心理扭曲, 社會走 cheng ê 現象, lán beh án-chóaⁿ ? 敢承認 chiah ē-hiáu 否定, beh 解決社會問題 kám m̄ 是 tio̍h-ài 先了解社會問題? Beh 了解社會問題 lán tio̍h-ài 先面對 lán ka-tī, 承認過去 ê 錯誤, chhōe 出問題 ê cháng 頭, lán chiah 有改變 ê 機會 hām 方向.
