Tī A砲宣傳鼓吹了後, 鐵板神算數字秘訣有影搶市, 中tàu tō hông結緣了--a, A民kā siōng尾1份ùi褲袋á sa出來交hō͘ A砲, kāi講:「今á日lí表現kah真好, che是烏龍師--ê交帶beh hō͘--lí-ê, tńg厝了後用心體會內底ê奧妙.」A砲感動kah雙手phī-phī-chhoah kā A民手--nih ê鐵板神算數字秘訣接過手:「真多謝!」A民講:「E-po͘ iáu有法會, 等法會了後tàu整理soah chiah tńg--去.」A砲講:「當然.」講soah, A國走來kā A民講師父有tāi-chì叫in 4 ê徒弟á去後piah, A民對A砲ia̍t手講:「Lí去會場看有siáⁿ-mih ài tàu-saⁿ-kāng--ê.」A砲tìm頭走tùi會場去, A民kap A國走去廟後.
4 ê tī廟後等烏龍到位, 烏龍kā in講:「E-po͘法會有kóa tāi-chì ài lín配合.」A中:「Beh án-chóaⁿ配合?」烏龍比手畫刀講beh 20分鐘久, 講soah 4 ê笑kah, A中kā烏龍講:「師父, lí真厲害, e-po͘ góan ē照lí ê hoan-hù配合.」烏龍講:「Góa來khùn--chi̍t-ē, e-po͘ 3點chiah kā góa叫.」講soah tō o̍at頭入去廟--nih.
A國準時3點kā烏龍叫cheng-sîn, 烏龍面洗洗--leh tō出來tī會場, kā 4 ê徒弟á相--chi̍t-ē, 4 ê mā kā烏龍輕輕á tìm 1 ē頭, sûi o̍at頭kā村民講:「各位鄉親, 法會tō beh開始--lo͘h, ta̍k-ê kā香點好準備tòe烏龍師--ê後piah拜拜.」烏龍ka-tī mā點3支香, 開始tī祭壇頭前烏白念烏白拜, chi̍t-ē-á叫ta̍k-ê跪--落, chi̍t-ē-á koh叫ta̍k-ê peh--起-來, chi̍t-ē-á ǹg百姓公廟拜, chi̍t-ē-á又koh tī外面廣場se̍h圓kho͘-á, 村民hō͘ i chhōa leh gōng-gōng-se̍h, 手--nih ê香換3 pái了後, 烏龍走tńg法會開始ê祭壇頭前, hiông-hiông khiā tiāⁿ, ná喘大氣kui身軀ná chhoah--leh chhoah--leh, chhùi--nih發出cha-bó͘人ê聲調烏白hoah.
A中看tio̍h節目開始--lo͘h, sûi o̍at頭kā村民講:「Khí-tâng--a! Khí-tâng--a!」村民iáu sa無cháng, A中sûi koh走去烏龍後piah, 烏龍用真尖ê cha-bó͘聲kā A中講chi̍t-kóa無人聽有ê話, A中ná聽ná tìm頭, chiah koh o̍at頭kā村民講是媽祖附身, 叫ta̍k-ê緊跪--落, 村民chi̍t-ē聽tio̍h是媽祖, sûi跪--落, 手--nih ê香趕緊拜koh再拜. 烏龍kā A中講1堆話, A中chiah koh翻譯hō͘ ta̍k-ê知, tō án-ne, 村民透過A中ê翻譯知影媽祖降臨附身beh傳達ê意思, 大概是講媽祖看tio̍h村民tú tio̍h chiah chē苦難真m̄甘, chiah ē派烏龍師--ê來替ta̍k-ê解決困難, koh叫村民ài chhōe人刻金身, 媽祖beh tī庄--nih駐駕, koh beh叫烏龍chhōa領村民等等.
烏龍戲poaⁿ soah phak tī thô͘-kha喘氣, 4 ê徒弟á kap A砲kā i kng入去百姓公廟, 烏龍kā A中講:「真thiám, góa beh khùn--chi̍t-ē, lín做lín去無閒!」講soah tō khùn kah kô͘ⁿ-kô͘ⁿ叫, 4 ê徒弟á kap A砲chò-hóe行出廟外kā村民講, 法會結束--a, ta̍k-ê先tńg--去, 媽祖ê指示過--2-工-a等烏龍師--ê hioh-khùn了chiah koh討論.
村民chhi-chhi-chhū-chhū四散tńg厝, A砲kap kúi ê熱心ê cha-po͘人留leh tàu thiah會場, A中, A華, A民, A國tī廟前排2 tè桌, kā村民the̍h來拜拜hiah-ê phong-phài ê酒菜khǹg kui桌, ná講笑koh ná chia̍h ná lim--起-來.
