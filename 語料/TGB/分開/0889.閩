台語ê世界, 清涼ê空氣@A-mi
屬tī母語ê世界
7月初, 去新竹參加台語生活營, hit幾工感觸上深刻--ê是: 用台語思考台灣這tè土地, 是1件真好ê tāi-chì. Koh再講, 感覺hit 5工就是台語ê世界, ná親像teh大力suh清涼ê空氣, hiah-nī自由, hiah-nī快樂.
我kap A-lûn hit幾工講台語講kah真有夠khùi neh.
Tī生活營上好sńg ê tāi-chì, 就是kap A-lûn約束好, tī新竹hit幾工khà電話hō͘朋友ê時, lóng ai kap in講台語, 結果, in竟然mā lóng用台語kap gún開講. In bat講ka-tī台語講bē好勢, 根本就是騙--人-ê, hōan勢koh會笑我講台語ná親像gín-á.
用母語交談, 自然會產生1種親切感, 感覺jōa-nī-á自然--le.
Tī生活營ê時, 聽幾nā個老師講著台灣ê歷史, hō͘我深刻ê感受. Tio̍h--lah, 就親像mama bat kā我講--過-ê:「Lán愛這tè土地, lán是台灣人.」
老師講:『赤道』經過--ê, 大部分是沙漠, 若無,就是「鳥á bē生卵」ê所在. 卻是kan-taⁿ台灣這tè島嶼頂, 樹林hian-nī-á深ba̍t, hiah-nī-á súi. 台灣是1個海島, 受著『洋流』ê影響; 高山mā會tàng阻擋季風, 就有真kāu ê雨水.
Hit-chūn hiông-hiông gia̍h筆寫1段心內話:「台灣是真特別ê所在, 我對這tè土地有感情.」
續--落-來, tī「我ê問題」頂面, mā hō͘ gún思考--著: hō͘國民黨統治下ê台灣, 變做今á日siáⁿ-mih款? Ná親像〈有耳無嘴〉這tè Video內底, hit種「a-má kap孫á無法tō͘溝通ê悲哀.」
Lán ê教育, 思想kap語言到chit-má iáu khàm tī國民黨ê體制下kha.
上好sńg--ê
會記得有1工e-po͘ tī草埔sńg「球相khian」(『躲避球』), 實在是刺激又koh驚惶; 你m̄-tāⁿ ài盡量bih向你飛--過-來ê球, koh ài細膩mài hông踏著kha盤(我褪赤kha).
若tī kho͘-á內底hông khian--著, 就ài出來外口用球khian內底ê人.
我上kài thiòng會tàng khian著提銘兄.
「Po̍h!」1聲, 聽著有人大聲hoah講:「Ha! Ha! Ha! 提銘ê kha-chhng hō͘ A-mi ê球mau 1下. 」Hit-chūn, 我jōa有成就感--le, 你kám知?
Hit幾工我真快樂, mā知iáⁿ A-lûn ê思考方向改變真chē; i有幾nā pái kā我講:「Tī學校nah lóng無學過這款mi̍h-kiāⁿ?」
我感覺台灣需要koh khah chē人來疼惜kap認同, mā ài有koh khah chē人來練習講lán上kài自然ê母語.
