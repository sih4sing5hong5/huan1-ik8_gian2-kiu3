對公視《霧社事件》chit齣戲, 若用「無魚蝦mā好」ê心態kā看待, tī àu koh nōa ê媒體環境--nih, 確實ē hō͘人感覺sió-khóa安慰. M̄-koh若講beh kā肯定iah鼓勵, 對góa來講, 實在真勉強.
一般對chit齣戲siōng oh接受--ê, 是語言ê使用, hit ê時代ê Sedeq nah有可能講華語? M̄-koh siōng害--ê是, 戲齣內底poaⁿ Sedeq ê演員, thiau故意用原住民怪腔口來講華語, che是原住民族群ê歧視kap侮辱!
媒體是宣傳kap教育ê重要工具,《霧社事件》tī媒體放送, koh特別hoah講是「歷史大戲」, tō有in ài承擔ê社會責任. M̄-koh in回應外界質疑ê態度真chhìn-chhái mā真驕狂, 對歷史事實kap Sedeq ê文化, mā看bē tio̍h in ê用心kap尊重.
Góa大學時ê同學Yawas (Sedeq-Truku) tō bat kā góa講--過, in細hàn ê時, sī大to不時hoan咐gín-á bē-tàng chhìn-chhái走入去別ê部落chhit-thô, 若無, 恐驚ë出tāi-chì...... 霧社事件hit chūn koh khah免講, 別人ê部落kap獵場to bē-tàng chhìn-chhái踏--入-去-a, chit齣戲--nih Sedeq kui工tī別人ê部落行踏, ná teh行灶kha--leh.
《霧社事件》ê劇本iah是演員表現--出-來-ê, 根本無符合Sedeq實際ê生活kap文化觀, in iáu是用漢族/China人ê價值體系teh解說Sedeq, 用演員粗淺koh粗魯ê文化素養teh表現戲齣內底ê人物, án-ne kám m̄是ē真害--leh? Án-ne kám正經符合in「族群尊重」ê口號?
Koh就歷史來看, hit chūn日本殖民體系mā m̄是kā霧社hia ê原住民叫做Sedeq, 是「Tktaya番」(霧社番), Toda番, Truku番iah是Mhebu番......; 日本總督府派駐出去ê警察mā lóng tio̍h先ē-hiáu/了解當地ê語言kap民情. 照án-ne來檢驗,《霧社事件》mā無hē工夫teh理解歷史事實, 根本mā無謹慎teh尊重歷史.
若正經beh談族群尊重, 族群ê生活, 文化解說kap價值認知應當ài還hō͘部落, m̄是用媒體/演藝kho͘-á ê認知o͘-pe̍h解說. 真不幸, chit齣戲tō是ROC hegemony (文化霸權) ê 1種表現形式; 就追求台灣主體ê歷史意義來看, 霧社事件ài強調--ê mā應當是「反抗」, m̄是「抗日」, chiah有法tō͘用kāng 1條線路來理解台灣ê反抗史kap族群ê互動關係.
Chiah-ê現象是ROC意識洗腦成功ê證明, 台灣意識者頭殼內China思想iáu真有tè清--leh. Chiah-ê問題mā是beh追求台灣主體意識ài嚴肅kap謙卑來自我反省--ê.
