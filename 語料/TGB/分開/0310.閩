好騙pháiⁿ教
最近tiāⁿ-tiāⁿ聽tio̍h 1句真se̍k-sāi ê台語: 台灣人好騙pháiⁿ教.
台灣人自頂頂世紀ê 1895年開始, hō͘日本kap中國人殖民到taⁿ, lán看tio̍h toh 1 ê台灣人針對殖民反抗史, 有提出反省ê論述? Góa kan-taⁿ看tio̍h楊碧川chit-ê人, sui-bóng i ùi世界民族(殖民)史寫到台灣民族對外來殖民ê反抗kap反省, m̄-koh 1 ê人ê聲音siuⁿ細mā siuⁿ無受重視. 1 ê人ê力量beh án-chóaⁿ教育kap tńg-se̍h 1 ê國家機器對台灣民族ê壓迫--leh?
真chē人lóng知影歷史對未來ê重要性, m̄-koh台灣人對lán「真正ê」反抗歷史, 到底知影jōa chē--leh? 若講ta̍k ê人, góa是講包括經過日本殖民時代, 228, 白色恐怖hiah-ê人, lóng ē-tàng kā ka-tī反抗殖民無成功ê反省論述留--落-來, lán chiah-ê後輩kám m̄是tō ē-sái免koh行冤枉路, ē-tang有理論ê底來反抗殖民者? Siōng無, lán m̄免koh hō͘ hiah-ê台奸政客騙kah gōng-gōng-se̍h!
Góa看tio̍h太chē太chē hō͘人賣去koh teh替人算chîⁿ ê gōng台灣人--a, che有影hō͘ góa心內真艱苦!
講tio̍h選舉, lí kám ē贊成台灣人kap 13億中國人chò-hóe選舉? 若bē, 是án-chóaⁿ lí ē-sái認為, 被殖民ê台灣人kap殖民者ê中國人chò-hóe選舉是「寶貴ê民主」? 台灣人ē-sái口口聲聲tòe別人o-ló實際上teh壓迫ka-tī ê「民主」, soah bē感覺tio̍h有siáⁿ矛盾, 台灣人kám正經gōng到chit款地步--a?
Góa知影台灣人chit-má真tio̍h急, 真bē tiāⁿ-tio̍h. M̄-koh, 若有時間, 先反省ka-tī了, chiah來反省別人!
