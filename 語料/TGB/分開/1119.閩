人kap蛇ê對話
Chēng 2 pái傷重ê破病了後, góa tō m̄-bat koh駛車, 騎o͘-tó͘-bái, 連腳踏車to無騎. Góa開始koàn-sì goán ang無tī--leh ê時, 若beh出外, m̄是坐大眾運輸工具無tō是靠2隻腳, 去菜市á, 去超市, 去gín-á ê學校, 若行路半點鐘內ē到ê所在, góa ta̍uh-ta̍uh-á koàn-sì用走--ê去, mā開始kah意行路, 變kah chiâⁿ gâu行路. Molly mā chēng細hàn tō知影, 若爸爸無tī--leh, 出門tō是ài ke行路, 無形中透過行路, hō͘ i ē-sái慢慢á看, ûn-ûn-á觀察sì-kho͘-liàn-tńg ê景色, 用i ka-tī ê角度看tio̍h chē-chē沿路ê光景.
Tī台灣, o͘-tó͘-bái chē kah ná山, 短短ê距離ta̍k-ê iáu是koàn-sì騎o͘-tó͘-bái, 庄腳koh-khah是án-ne. Lán chiâⁿ hán-tit行路, 連gín-á to pīn-tōaⁿ行路, chiah ē làu-kau chiok chē行路chiah ē發現ê特殊光景kap心情.
Ē記得Molly 6歲ê時, 有1 pái goán順柯á湖溪行, cha-bó͘-kiáⁿ hiông-hiông kā góa giú--leh, 用i細細ê chéng頭á kí tùi水田另外hit頭講:「媽媽, hia有1 ê Arab人teh kap蛇講話.」Góa順i手kí ê方向看--過-去, giâu疑問i:「Tī toh位?」I講:「Tī壁面頂.」
Góa看--tio̍h了後, gín-á ê觀察力kap聯像力 hō͘ góa不止á大ê衝擊, 原來是hn̄g-hn̄g hia 1棟厝壁面ê pit-sûn, Molly看了tō講he是1 ê人kap 1尾蛇teh講話. Góa bē-su是發現寶貝--leh直直o-ló Molly ê發現, i講i已經發現chiok久--a, kan-taⁿ是m̄知影kám是『外星人』畫--ê......
到taⁿ góa iû-goân chhiâng-chāi行過hit條sió路, kiàn-pái lóng ē khiā tī hia看hit面pit-sûn ê壁面, 想tio̍h細hàn Molly hit-tang-chūn ê發現. Taⁿ, cha-bó͘ gín-á大hàn--a, m̄-koh, 人kap蛇iáu是日暝teh對話.
