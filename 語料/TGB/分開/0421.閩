台灣kám是1 ê國家?
台灣若是1 ê國家, 請問建國記念日是toh 1 kang?
台灣人若承認目前ê台灣是1 ê國家, tō是承認中華民國對台灣ê合法統治!
台灣人若承認目前ê台灣是1 ê國家, tō是承認中華民國chit-ê殖民體制對台灣人ê壓迫kap剝削ê正當性!
台灣人若承認目前ê台灣是1 ê國家, siōng大ê好--處tō是m̄免koh hoah「建國」!
為tio̍h beh成就1 ê所謂「台灣人」出頭天ê「總統夢」, ta̍k-ê手牽手心連心, tiām-tiām繼續做「中華民國」奴隸, ta̍k-ê繼續罵18%, 資源不公, 司法不公, 台灣老人繼續做到死!
台灣人kúi 10冬來累積ê委屈kap怨恨, bē是任何1 ê「台灣人」做中華民國總統tō ē-tàng chún--過. 1 ê人出頭天無表示全體台灣人出頭天. 中華民國總統維護--ê, 是全體中華民國國民ê利益, m̄ kan-taⁿ是台灣人ê利益.
台灣人tī中華民國殖民體制內底, kan-taⁿ是hông食肉lim血kheh骨頭. 中華民國內底ê台灣人, m̄-thang siàu想公平ê社會teh-beh來--a. 承認不義體制, 維護不義體制ê人, chiah是得tio̍h (kap teh-beh得tio̍h)利益ê人, m̄是被壓迫被剝削ê台灣人.
Chit-ê體制若無瓦解, 公平社會tō kan-taⁿ是夢, kám講án-ne iáu無夠清楚?
請問台灣人, 現此時ê台灣kám是1 ê國家?
