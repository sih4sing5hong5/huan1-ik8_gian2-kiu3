厝崩人無命, 隨人顧性命
7~8月kúi-nā ê 風颱大雨, sì-kè 崩山塗 chhoah 流, kā 台灣山地部落 chhiâng kah li-li-lak-lak, mā kā 過度開發 ê 山區問題 chhiâng-chhiâng--出-來.
新竹尖石, 五峰 2 ê 山地鄉路斷山崩, 心肝頭一直真掛念 Mintuio ê Lyiking Yuma, 1~2月日來電話 siān khà to bē 通, kan-taⁿ bat tī 電視新聞 iáⁿ--tio̍h, 知 iáⁿ i 留 tī 山--nih tàu 協助部落災民.
Chit-má chiūⁿ 山 ê 路通--a, choaⁿ-á 決定走來去山頂看 māi--leh. 車沿新竹南清公路 chiūⁿ 山, 駛點外鐘久 chiah 到清泉溪邊, 溪埔變真淺, 石頭塗沙積 kah kiōng beh hām 路平 kôan--a, 對面部落 chhiâng--過 ê 塗沙 iáu 1 堆 1 堆 tún tī 路邊.
Se̍h 彎頭, 按 1 chōa 落 kiā 路落--去, 過 1 pán 橋, tō 是 hit chūn 崩山死人 ê Mintuio 部落. 部落後 piah 面 hit 片山 phiâⁿ 塗沙 chhiâng--落-來, 到 taⁿ iáu 有 10 kúi 間厝 tâi tī 內底. 路邊 ê 厝 hō͘ 塗 chhoah 流 lòng kah 歪 ko chhi̍h-chho̍ah, 看 kah 心頭 lio̍h-á ē chhoah.
盤過山頭, 到 Lyiking ê 部落教室, soah 人無 tī--leh. Kap 路邊園--nih choh-sit ê 少年家 káng--起-來, chiah 知 iáⁿ hit 暝 ùi 山頂 siah--落-來 ê 石頭塗沙有 1 chàn 樓 kôan, chit chūn kā 看, hiah-ê 痕 jiah iáu lóng tī--leh.
Lō͘ 尾留字條 á tī hia tō 落山. E-po͘ Lyiking 看 tio̍h 字條 á, khà 電話來, kā góa 講 tio̍h hit 工 i kap in ang 天光醒--來, 樓 kha tō lóng hō͘ 塗 chhoah 流 khàm--去-a, in choaⁿ-á 緊 beh chông--出-去, 到 Mintuio 部落, tú 好 hit 片山 phiâⁿ ê 塗沙崩--落-來, 險 á tō hō͘ 沖--去, 正經是生死 1 步 ê 恐怖經驗.
Kā i 問看 ē-tàng án-chóaⁿ kā tàu-saⁿ-kāng, i 應講無法 tō͘--lah, chiah 大 ê 災害, ài 政府 ê 力處理 chiah 有法--得. Chit-chām-á 來, i 代表部落 sì-kè 走 chông, 政府單位 iáu 是無 teh chùn-būn, 災難補助 pun-pun--leh 問題 kám tō ē 解決--a ?
Koh 有風颱 beh 來--a, i kā góa 講, kan-taⁿ ē-tàng 祈禱, ǹg 望 chit pái bē 造 chiâⁿ siuⁿ 大 ê 傷害.
長久來山區過度開發 chiah 是災難 siōng 直接 ê 起因, 災難了 ê 檢討 soah m̄-bat beh 面對 chit ê 問題, 財團 chîⁿ thàn 飽, 人走--去 tō 無 in ê tāi-chì--a, 官僚政客繼續審查核准後 1 ê 開發計畫, 不幸 tú tio̍h 風颱大雨, 走山 chhoah 流, 厝崩人無命是 siáng teh 受?
