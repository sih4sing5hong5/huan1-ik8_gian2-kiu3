6月初10透早, 釣魚台發生台灣觀光漁船hō͘日本軍艦lòng沉--去ê事件.
初10暗頭á, ùi台中日本學校, 台中婦人部,『向日葵會』kap班導師chē-chē方面lóng傳緊急通知來: 有kúi-ê日僑ma-ma 4點外chhōa gín-á tī公園chhit-thô ê時, m̄知án-chóaⁿ soah hông攻擊, 受害者已經報案, 學校除去要求警方加強巡邏, koh要求家長出外ê時, 盡量mài chhiaⁿ-iāⁿ.
Góa sûi khà電話hō͘ chhím來台灣1冬ê校長太太, 問i傷者ê情形, mā表示ǹg望緊kā hit-ê兇手lia̍h--tio̍h. Góa kā校長太太建議講, 學校(甚至是日本在台協會)應該ài khà電話hō͘台中市長, hō͘ i壓力, mā ài要求警察調查街頭監視器, thang好lia̍h-tio̍h犯人, 重要--ê是ài kā i犯罪ê動機查hō͘清楚. Góa chit通電話看--來無作用, 過1禮拜--a, iáu無任何關係兇手ê消息, 警察局mā kan-taⁿ是tī校車駛tī事件地點公益路ê時, 派警員顧tī邊--á看學生chiūⁿ車落車niâ.
18 hit工, góa tú好去學校授業參觀, tng teh參觀ê時, 學校內底大大細細soah hiông-hiông緊張--起-來, 原來是1堆媒體cha̍h tī學校大門口. 學校要求家長拒絕接受任何採訪, góa請學校ài出面, 用強硬ê khut態表示拒絕採訪. 真遺憾, 學校派4--月才來到台灣, 對台灣媒體惡質ê程度iáu無了解ê副校長kap媒體溝通. Chiah-ê lóng thèng好理解, 記者ê目的, 表面上是beh採訪初10日本學校學生kap家長hō͘人攻擊ê tāi-chì, 實際上是beh kā日本人對台灣無友善ê情緒kek--出-來.
E-po͘放學ê時間, 坐tiàm校車內底ê學生, 1 ê 1 ê kā頭àⁿ kē-kē, 避免hō͘記者hip--tio̍h, 4台校車tō án-ne ùi學校駛--出-去. 另外, 1大tīn記者等tī公益路校車停óa ê所在, beh進行所謂ê「採訪」. 校車為tio̍h保護gín-á, m̄敢tī hia停óa, choaⁿ-á tī街á路se̍h 4~5 lìn, m̄知beh án-chóaⁿ chiah好. 結果, 1 tīn等beh接gín-á放學ê ma-ma tō án-ne tòe tī校車後piah走, kha-chhng後koh有1 tīn記者tòe-tiâu-tiâu, 有ê ma-ma ná走ná緊張kah目屎to liàn--出-來, m̄知影ka-tī kap gín-á到底是做siáⁿ tāi-chì, tio̍h接受chit款待遇.......
18 hit工, gín-á ùi學校chah 1張通知單tńg--來: chit禮拜ê授業參觀取消, 升學座談會取消, 二手市場ê mi̍h-kiāⁿ mā暫停受理.
另外, 學校koh趕緊khà電話來通知: (1)所有媒體ê報導lóng m̄是事實; (2)學生已經lóng安全tńg去到厝; (3)無tāi-chì m̄-thang出門se̍h街!
Chit kúi工góa看tio̍h chi̍t-kóa日本ê討論版, 日本人對台灣ê印象已經改變ê意見, 佔chiâⁿ大ê比例.
