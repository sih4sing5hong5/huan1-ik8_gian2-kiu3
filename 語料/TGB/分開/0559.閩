台灣無出Gâu人
Hit工天氣bē bái, 走去石門chhōe許--ê. 許--ê in tau門chhùi, 門口聯大大字:「台灣無出鰲人, 封蟑螂做大王」, 2扇門枋mā貼「官商勾結」kap「民生困苦」, 紅紙烏字, 顯目kah hō͘人無法tō͘ bòai kā注意.
許--ê少年時拚有夠, chit-má khah免為tio̍h生活teh走chông, 若無特別ê tāi-chì, e-po͘時á若來到老梅深山林內in舊厝chia, lóng ē-tàng chhōe tio̍h i, i tī chia種菜做gī-niū, 生活清幽清幽.
聽講góa beh去, 許--ê koh專工招i ê朋友楊--ê來, góan tàu-tīn tī in厝頭前ê大埕phò-tāu.
許--ê去過歐洲kúi nā chōa, 連tī東歐hit-kóa台灣人普遍認為khah落伍ê國家, 公共建設, 交通運輸kap觀光資訊lóng真考慮tio̍h使用者ê方便; tòa ê旅社房間mā kap台灣無kâng, 有灶kha客廳, hō͘人真sù-sì mā真方便; tī hiah-ê國家旅行, i mā感受tio̍h人對人信任hām尊重. 聽kah góa koh欣羨koh怨嘆.
話頭chi̍t-ē開, 對民進黨hōaⁿ權了後bú kah a-sá-put-luh, 許--ê滿腹不滿; 對運動團體chit-má ê樣相, kāng款真怨chhè, 過去i bat熱情支持, chit-má soah怨嘆ka-tī以早siuⁿ gōng teh hông騙hông利用, i m̄敢望台灣ê未來.
過去ê熱心支持kám正經lóng白了--ê? Hit段過程kám完全ài kā否定? Chheh心失望--ê, 有人ē選擇離開, 無才調走--ê leh? Ài無奈接受運命? 拚命chiⁿ起lih做優勢者? Tiām-tiām看chit ê社會離lán ê ǹg望jú來jú hn̄g? Iah是ē-sái 無beh án-ne tō屈服?
許--ê怨嘆台灣無gâu人, 怨嘆gâu人iáu無beh tín動. Góa m̄知beh án-chóaⁿ安tah i ê情緒, m̄-koh góa teh想, 運動是社會kà力ê過程, 進kap退m̄是靠某mih人ê主觀決定, 有效無效mā m̄是用現實ê成敗來評價--ê. Lán無法tō͘用主觀來改變現實條件kap時機ê限制, m̄-koh lán ē-tàng tī chiah-ê限制內底, 累積出未來ê khùi力.
Góa mā m̄知án-chóaⁿ做chiah正經ē成功, m̄-koh góa知iáⁿ有chi̍t-kóa朋友, in心肝底猶原無放棄過去ê理念kap原則, tiām-tiām teh等待, mā有chi̍t-kóa朋友用ka-tī ê khùi力, tī ka-tī ê所在, teh累積無kâng ê可能.
