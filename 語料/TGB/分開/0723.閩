是Kaboasoa, m̄是『吉貝耍』! / Pasuya
Góa khoàⁿ Malcolm X / Gî-lîn
印象chiok深ê幾句話 / Ui-chì
美國烏人! 台灣人! / Ui-chi
電影看soah / Tōa-thâu-liân
A瑤班長 / Gio̍k-hōng
是Kaboasoa, m̄是『吉貝耍』!
「Góan chia是Kaboasoa, m̄是『吉貝耍』!」「Tú-chiah是學者ê觀點, chit-má góa來強調góan在地ê觀點!」
9月底, TGB走去台南Tong-san(東山) ê Kaboasoa, 參加Siraya部落體驗營. 營隊第1節課ê講師beh koh趕tńg台北開會, 時間koh chhun半點鐘, 換營隊負責人段--ê來chhōa ta̍k-ê討論, góan本chiâⁿ kiōng beh tuh-ku--去, 聽tio̍h段--ê án-ne chhiàng, 目chiu隨金--起-來.
「Siáⁿ-mih是『公界』? Góa聽無. "Kong-kài"? Che是lín講--ê, góan是叫做"Khuboa"!」簡單1句話, 表達--ê是明確ê意識.
「Kaboasoa tö是lín講ê pan-chi.」段--ê講in部落以早sì-kè lóng是pan-chi, hn̄g-hn̄g看--來tō知iáⁿ chia是Kaboasoa部落. 尾--á驚hông笑講是番, 樹á hō͘ in ka-tī chhò kah chhun無kúi欉--a.
段--ê kā góan講, i自細hàn去學校讀冊tō hông笑是「番」, m̄-koh i一直到16歲chiah知iáⁿ ka-tī是Siraya; in厝--nih lóng講段--家祖先tī中國是武秀才, hō͘官府派來台灣......「M̄-koh che是統派觀點, 聽聽--leh準soah. Góa是台獨--ê, góa認為góan kap中國無關係, góan本底tō是番!」
