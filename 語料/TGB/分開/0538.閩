民進黨ê核心價值?
5月初7民進黨召開「黨務革新研討會」, 針對「黨ê基本價值kap形象」,「黨ê組織發展」kap「黨ê選務改革」3項討論, 想beh借黨員提供ê意見chham建議, 進行黨內改革, 來挽救民進黨jú來jú衰bái ê聲勢hām形象.
民進黨the̍h tio̍h行政權了後, siōng hō͘支持者kàn-kiāu--ê, 除去chia̍h chîⁿ o͘-se, koh有kap地方基層脫節, 民進黨ká-ná m̄是éng過hō͘人寄望ê政黨--a, 顛倒pìⁿ做財團政黨. 離開人民ê政黨, beh án-chóaⁿ有khiā tī人民立場, 維護人民利益ê政策?
台灣經過228, 清鄉, 藍色恐怖了後, ián倒國民黨, 消滅中華民國外來政權chiâⁿ做台灣人ê核心價值. 80年代以來, 反體制運動tng熱, 1波接1波反獨裁專制, 取消戒嚴, 爭取言論自由......chiah-ê群眾運動, phah開政治空間. 行過黨外運動ê民進黨, 主張「體制內改革」, ùi「群眾路線」轉去「議會路線」, o͘-ián人民送in入去國會, 續--落koh入去總統府. Gia̍h「議會總路線」大旗ê民進黨, kap人民ē jú行jú開, hōan-sè早tō看ē出--來.
「台獨」kap「反核」本底是民進黨2支大神主牌á, m̄-koh ùi in放棄台獨黨綱了後, in ê反核主張mā beh準備放棄--a. 堅持改革ê口號hoah kah大細聲, m̄-koh執政到taⁿ 6冬, tī重大議題頂頭soah 1 pái koh 1 pái違背台灣人民ê立場kap期待, 對舊勢力kap財團妥協, 像農漁會金融整頓, 軍教課稅, 特權18%, 核四復建koh追加預算, 媒體改造...... Án-ne來看, 「體制內改革」kám行ē通? 民進黨ê基本價值到taⁿ koh chhun siáⁿ-mih?
游錫堃講tio̍h民進黨中常會ê組織結構ê時, i講中常會ê組成結構應該ài tòe執政iah是在野來調整, m̄-koh看民進黨chit kúi冬teh做--ê, góa beh問, 民進黨ê核心價值kám是mā tòe in執政來改變--a? 民進黨現此時ê核心價值到底是siáⁿ? 游錫堃ê致詞稿寫講:『民進黨已經力行了二十年的修正主義, 我們始終站在所堅持的核心價值基礎上, 持續地自我挑戰, 反省, 修正, 再進步.』
放棄台獨kap反核, 政策上koh對既得利益者屈服, 向財團khiā pêng, 既然核心價值已經修正--a, án-ne koh beh講siáⁿ-mih核心價值? 修正了後chhun--ê有siáⁿ?
