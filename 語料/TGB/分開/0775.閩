母語教育kám是chha̍k--人ê魚刺?@Toa-thau-lian
九年一貫進行半冬--a, 母語課程mā tī各界giau疑--nih chhui-sak半冬--a, chit半冬--nih, 媒體對母語課程不止á "關愛", chhiâng-chāi用驚--人ê標題teh報導, 2003年2月18聯合暗報『閩南語不標準, 學生罰站』kap 2月20中國時報『莫讓教科書繼續傷害母語』chit 2篇就是其中ê例.
母語課程是關心本土文化hām母語ê工作者phah拚久年ê 1-sut-á成果, tī華語漢字獨霸50 thóng冬ê台灣, chit-má chiah開放1禮拜1~2點鐘ê母語課程, 雖bóng無才tiāu sûi挽救台灣各族群kiōng beh khiau--死ê族語, 總是phah出空間hō͘台灣社會翻頭重視土地ê語言. Kiám-chhái是威脅tio̍h統治者ê文字語言--a, chit-chām-á統派媒體sûi koh跳出來彈, hiông-hiông看--tio̍h, bē-su Hō-ló台語chiah是獨尊ê國語.
斟酌kā看, chiah-ê內容kan-taⁿ kho̍k-kho̍k講母語課造chiâⁿ學生gín-á ê負擔, 母語bē-sái用羅馬拼音字教, tio̍h-ài用ㄅㄆㄇ注音符號chiah會sái, chit款報導無了解實際狀況就落價值判斷, kám m̄是意識型態teh pìⁿ鬼pìⁿ怪? 無先了解台語羅馬字就giâ媒體ê大旗kā母語教育判死刑, 有iáⁿ是「m̄知市鎮, koh想beh迎媽祖」.
台灣chē-chē人hông強灌華語漢字毒素50 thóng冬了後, 認為四四角角ê漢字chiah是字, 就是chit款古井水雞ê心態chiah會kioh-sī台語有音無字. 全世界lóng知iáⁿ, 漢字kan-taⁿ是文字系統其中1種, iáu有拼音文字系統, 親像英語, 德語, 西班牙語. Tī現代化kap科學化ê需求--nih, 日本kap越南lóng放棄全漢字ê書寫慣勢, 改用拼音字記錄; 台灣平埔族ùi 17世紀就開始使用羅馬字, 19世紀台語羅馬字chiâⁿ做民間書寫文字.「一hōan一, 二hōan二」, ㄅㄆㄇ beh thài有才tiāu記錄lán ê母語?
過去單一語言kap漢字政策, hō͘ lán ê現代化受tio̍h chiâⁿ嚴重ê sńg-tn̄g, 目前國校á各科比例phah平têng-chhiâu soah, 雖bóng母語佔tio̍h 1-sut-á空間, 總--是iáu用華語漢字做主體, lán若是無斟酌, kiám-chhái母語課程會hông當做chha̍k--人ê魚刺ngeh hám-kak.
母語課程是社會力kap ROC體制kà力ê結果, tòe leh來ê體制打壓mā是必然ê現象, che koh-khah證明走chhōe體制內改革ê路--nih, 社會群眾ê支持chiah是lán ê Back, 組織群眾力量mā是lán tio̍h繼續做--落-去ê khang-khòe.
