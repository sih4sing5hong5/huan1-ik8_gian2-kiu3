假ê客家印象
新聞報導:『台中市擬在東勢區規劃客家多功能文化園區, 並打造客家意含的圓樓.』花蓮縣beh起『土樓』, 台中市mā beh起『圓樓』, ah苗栗縣已經有1 ê『客家大院』--a; 客委會一直khai大chîⁿ beh tī台灣copy m-bat tī台灣出現--過ê中國客家建築, 到底是siáⁿ-mih意思? 連結中國, koh強調是原鄉建築代表, tō是beh用各種方式hō͘台灣人ē記tit m̄知kúi百代chìn前ê祖先是ùi中國來--ê? 若án-ne kám beh先起1 ê『猩猩館』, 提醒ka-tī koh-khah早chìn前ê祖先是ùi猴演化來--ê.
客委會ê chîⁿ有影chiok chē, 補助地方修建客家建築kap文物, lóng比文建會(文化部)補助koh-khah chē chîⁿ, 活動kha̍p-bē-tio̍h tō是kúi-nā千萬ê大拜拜, 結果chiok chē soah是假--ê, 編--出-來ê假文化. 像早期行銷--出-來ê新竹北埔『擂茶』, 在地1 ê賣『擂茶』ê súi頭家娘講, 其實北埔ê客人早期根本tō無『擂茶』chit款mi̍h-kiāⁿ, i bat問過在地ê老大人, in lóng m̄知有『擂茶』. 『擂茶』是為tio̍h觀光, hō͘地方有商品thang賣, 透過專家學者kap客委會規劃--出-來ê假ê客家飲食, 根本tō是烏白編--出-來ê假飲食文化.
Taⁿ beh koh開始烏白編客家ê傳統建築, siáⁿ-mih『土樓』,『圓樓』? Che是台灣m̄-bat存在ê客家建築, 台灣kap中國ê地理環境無kâng, 厝lóng是就地取材建築, koh配合當地ê自然環境, 無kāng款ê地理環境有kāng款ê建築. 台灣ê客委會到底了解jōa chē客家文化? Bú到chit-má ta̍k-ê對客家ê印象kan-taⁿ是桐花, 粿, 花布, 義民廟......, 李喬寒夜內底客家移民開墾奮鬥ê精神lóng無--去-a, kan-taⁿ ē-hiáu搬中國ê mi̍h-kiāⁿ ngē teh tī台灣客家族群面頂.
