菜價大起ê真相
朋友厝--nih teh做進口seng-lí, 頂禮拜i kā góa講: tùi chit禮拜(11/17)開始, 台灣ta̍k禮拜beh ùi中國進口siōng chió 65貨櫃ê中國青菜.
今á日知影, 第1批青菜65貨櫃已經透過kúi-nā間進口商進口入--來, 65貨櫃lóng tún tī嘉義, 大盤分裝整理了後, lóng銷去超商, 賣場kap餐廳--a.
疑問1: Chit-ê拜2各新聞台報導青菜菜價大起ê新聞, m̄知kám有大盤暗中teh操作, thang kā khah sio̍k ê中國青菜價siàu chhèng hō͘ kôan?
疑問2: 台灣產地標示制度已經開始實施, 是án-chóaⁿ政府無強制中國進口ê青菜kóe-chí ài註明產地?
疑問3: 1禮拜65貨櫃ê量真驚人, nah ē lóng無看tio̍h政府相關部門公佈, 媒體mā lóng無teh報導?
國民因為資訊無公開soah非自願性chia̍h-tio̍h中國生產ê青菜, 應該ài保護ka-tī國民ê馬政權, kám正經無失職?
馬政權kap中國簽定三通協議kha手真mé, 離陳雲林tńg去中國chiah 1禮拜ê時間niâ!
Chit-pái馬政權kap中國簽約ê內容無tī國民面頭前公開, 簽約過程無透明, 簽約內容mā無受tio̍h監督, pìⁿ做國民黨kap共產黨之間ê密約, 台灣國民chi̍t-sut-á參與ê空間to無. 台灣人chiah-nī要緊ê利益, tō án-ne hō͘馬英九送hō͘中國做大禮.
朋友講, 進口商ta̍k貨櫃轉--出-去thang thàn 15,000 kho͘, sui-bóng無算是大chîⁿ, 總--是seng-lí人有chîⁿ thang thàn siōng好, chit-chūn koh有公權力teh加持, in a̍h無犯法--a.
Chit-má是開放青菜進口, koh來--leh?
