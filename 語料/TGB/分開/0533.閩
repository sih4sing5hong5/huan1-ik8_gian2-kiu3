選里長是beh chhòng siáⁿ?
拜6 beh投票選里長, kui工to有候選人ê宣傳車走來走去, koh不時有車隊遊街ê大場面, 實在mā想lóng無, tang-sî-á選里長ê競選規格, 「提昇」到ná teh選議員? 選里長kám tio̍h-ài用到造勢, 做場面ê競選方式?
Bē-chió關心社區重建ê朋友lóng知iáⁿ, 社區營造是社區發展協會來teh發動, 里長ê做法mā tiāⁿ kap社區營造計畫有衝突,「社區參與」kap「社區自主」對里長無約束力, 里長實際上是上級行政機關ê基層執行單位.
照理想來看, 里長是地方自治siōng基層ê單位, 若án-ne, 里長執行--ê應當是里民ê意志kap意願. Kah若社區ê營造kap重建m̄是靠里長ê行政資源, 顛倒tio̍h靠熱心者組織社區協會來做, 里長koh m̄免受里民意願約束, án-ne lán ài里長beh chhòng siáⁿ? Lán對地方自治kap行政制度, kám是tio̍h-ài根底來檢討kap討論--leh?
