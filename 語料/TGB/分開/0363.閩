Góa讀《白米不是炸彈客》
坐tī新竹科學園區內底ê健身活動中心, tī光iāⁿ, khòng-khoah koh tiām靜ê 2樓, 看tùi窗á外ê光景. 日頭chhiō tī thô͘-kha, kúi châng相思á chhāi tī全koaⁿ-bang ê pha-hng地, 除去chit-phiàn青翠, 目chiu看--tio̍h-ê是1棟1棟kôan koh白phú ê「高科技」辦公大樓kap廠房, 窗á外ê世界ká-ná lóng hiah-nī整齊, 平靜, 有秩序teh pháng. 想tio̍h建築物內底無閒chhih-chhah ê cha-po͘ cha-bó͘, he是siáⁿ-mih款ê性命光景? Kám有人ē注神窗á外chit-phiàn tiām靜ê pha-hng地kap樹林á四季ê變化? Kám有人ē taⁿ頭看窗á外ê景緻, 想tio̍h個人ê性命kha-jiah, 時間流轉kap世事ê起起落落? Iah是, kám ē有人感覺ka-tī老--a, 為tio̍h少年時ê理想jú lī jú hn̄g teh吐大khùi?
O̍at頭看ka-tī手--nih ê報紙, chi̍t大堆驚倒人ê標題, 血sai-sai ê新聞畫面, chi̍t大堆看kah ē iàn氣ê報導, hiông-hiông koh lak入去絕望ê情緒. 窗á外ê世界看--起-來ná像有ǹg望, 實在講社會ê本質是hiah-nī-á錯亂, hoe-kô-kô, koh hiah-nī-á惡質.
Kā報紙hē 1邊, ùi phāiⁿ-á內kā《白米 不是炸彈客》chit本冊the̍h--出-來, 是楊儒門tī監獄--nih寫ê phoe kap文章. 想beh透過i ê文字來se̍k-sāi--i. I ê文章tiāⁿ講『自己是好奇寶寶』,『好奇可以殺死一隻貓』, góa mā是真hò͘ⁿ-hiân ê人, góa真hò͘ⁿ-hiân是án-chóaⁿ 1 ê 1978年tī彰化庄kha出世ê gín-á, 25歲ê時敢用白米炸彈, 要求看bē tio̍h田地菜園ê「台北市ê中央政府」tio̍h-ài重視農業kap gín-á ê問題? Nah ē是i來teh要求? Nah ē m̄是農業經濟專家iah教授? Nah ē m̄是進步ê社運團體? Nah ē是i? I kám有掌握對農業問題數字ê分析, 資料ê解讀, 農業ê普查, 農業現狀發展ê理論kap論述? I kám有掌握農業問題ê解說權? I kám有經過進步社運組織ê思想改造? I kám bat參加激進左派團體激烈辯論ê讀冊會? I lóng無. I親目chiu看tio̍h農村破產, 看tio̍h少年人tī農村活bē落--去, 走--出-去, 無châi-tiāu koh tńg--來, i mā看tio̍h choh-sit人拖老命, iû-gôan tiàm tī田園土地teh無閒, 看tio̍h身軀邊弱勢ê gín-á孤單走ǹg死亡. Nah ē是i? 因為i講:『這個世界太過分, 也太無情了, 已經超過我能容忍的範圍了.』是án-ne, i hông看--tio̍h, hông聽--tio̍h, 到lō͘尾hông判刑, hông關--起-來.
透過文字, 看tio̍h i ê生活哲學kap成長ê hō-jiah, ùi gín-á時寫到做兵, koh寫到tī監獄--nih ê生活, ta̍k ê階段i lóng teh實驗, teh證明, teh挑戰ka-tī: 迫ka-tī chia̍h魚, 騎o͘-tó͘-bái iah kha踏車se̍h台灣, 迫ka-tī chia̍h菜, kôaⁿ--人ê時洗冷水, tī監獄--nih絕食. 冊--nih mā實在記錄輕鬆ê tāi-chì, kap朋友phah-lā-liâng, koh不sám時神經神經ê行動, 有時á kā ka-tī thuh臭, mā有嚴肅ê反省. 讀tio̍h i做兵時反抗ê tāi-chì, i án-ne反省:『沒有人是天生要讓人欺負的, ......反抗並不是欺負別人, 而是保障自己不受壓迫與欺凌.』Hông判刑了後, i án-ne寫,『愈大的壓迫, 會得到越大的反彈和突破.』
Ná讀i寫ê冊, ná teh想i chit-ê人. I對ka-tī有寄望kap使命, 無ài chit世人tō kan-taⁿ是安穩ê thâu-lō͘ kap美滿ê家庭, i無法tō͘ ùi現實世界走閃, iah是假影無看--tio̍h tō當做問題無存在--a, 親像Don Quixote ê志氣, i孤孤單單行ka-tī選擇ê路. I決志beh替i看--tio̍h ê世界出聲, hō͘台灣ê農業問題hông看--tio̍h, hông討論, i用ka-tī ê方式替i ê階級呼hoah, 替chhiâⁿ養--i ê a公呼hoah, 替所有êchoh-sit人呼hoah......
Kā冊khǹg--leh, 看tùi窗á外, gia̍h筆tī冊--nih án-ne寫──『勇者當為義鬥爭 賴和』.
