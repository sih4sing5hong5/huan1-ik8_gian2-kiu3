老師ê理解kap誤解@Thai-theu
928老師beh上街頭, giâ--ê是勞動者「團結」kap「尊嚴」ê旗á. Góan真歡喜看tio̍h老師總算了解, tī「頭家薪勞」ê勞動體制內底, in是hông chhiàⁿ ê勞動者; 勞動者需要「團結」kap「尊嚴」, 老師mā總算理解--a. 歷史kā lán講kah真明: 權利bē ùi天頂lak--落-來, 勞動者tio̍h-ài「團結」chiah會有「尊嚴」.
M̄-koh, lán斟酌kā看, 老師chit-pái團結chò-hóe beh爭取in ê尊嚴ê時, soah發現chiah-ê老師對tāi-chì有kóa誤解; chiah-ê老師若正港beh tī 928 hit工, 誠懇khiā tī全體人民kap國家機器面頭前, 展現勞動者ê骨氣kap尊嚴, tio̍h-ài kā誤解降到上低, hō͘ ta̍k-ê聽清楚老師到底beh爭取siáⁿ-mih.
老師總算了解ka-tī mā是勞動者, mā願意為著勞動者集體ê利益來奮鬥. 勞動者beh團結, 是因為tī勞動體制內底, 個別工人無才tiāu kap有錢有勢koh掌握意識型態國家機器ê資本家對抗, chiah tio̍h透過「集體」ê團結, 來確保「個人」ê利益.
M̄-koh tī台灣, 老師ê頭家是中華民國政府, chit-ê政府為tio̍h種種考慮, kā老師(當然mā包含軍公人員) hām台灣社會隔--開, hō͘老師比民間社會khah好ê待遇kap補助. 也就是講, 個別ê老師是受tio̍h政權優待--ê. Chit款優待為tio̍h siáⁿ? 確保統治ê基礎, 保持意識型態灌輸機器順利運作! 台灣社會內底, 真chē優秀m̄-koh家境bái ê少年人大量投入師範體系, 就會tàng koh khah理解chit-ê事實. 是án-chóaⁿ hit-chūn ê老師bē認為ài組工會? 因為無自發性ê組織, 老師ê個人權益就得tio̍h保障--a; 頭家(政府)已經hō͘老師個人相對ê優待--a. 因為chit款權力關係, 老師享受--tio̍h-ê, 比一般勞動者koh khah好, mā chiâⁿ盡力teh執行灌輸意識型態ê khang-khòe.
Chit-má, 老師雖bóng理解ka-tī是勞動者--a, m̄-koh iáu無理解長久來受政權優待ê歷史事實, 甚至koh誤解尊嚴真正ê精神: 管家若beh得tio̍h正港ê尊嚴, m̄是趕緊要求in ê頭家『扣多少補多少』, in tio̍h-ài hām人民khiā tàu-tīn, 批判權力者為tio̍h鞏固不義體制ê一切手段, chit款尊嚴chiah是廣大勞動者ê尊嚴, chit款團結chiah是促進社會進步ê團結.
同時, chiâⁿ做勞動者ê góan, ǹg望928 hit工遊行ê發動者會tàng理解: 老師beh真正團結, 工會ê組織權確實重要, m̄-koh, 「國民tio̍h納稅金」「所得愈chē ài納ê稅就愈chē」mā是現代社會ê基本原則. Koh再講, beh真正保障老師「集體」ê利益, m̄-tāⁿ ài Care個別老師所得chē chió, 是ài Care教學環境, 教學方式kap教材編寫......chiah-ê制度面ê改革, chiah真正是保障所有教師長遠權益, 促進整體社會向公平正義發展ê根本做法. Ǹg望老師會tàng正經理解勞動者ê立場, 避免對舊時代統治術hām人民真正ê利益有誤解.
