反國民黨ê A信
總統選舉soah, 中視隨放送日本戲齣「おしん」. 有人講che是國民黨beh用感恩hit款ê溫情主義來麻痺台灣人.
頭起先góa看中視ê介紹全全是感恩kap謙卑ê語詞(kap馬蕭競選口號kāng款), mā kioh是án-ne. M̄-koh今á日看kúi集了, soah發現內底有支持佃農反抗運動, 反資本主義思想, koh有反封建, 主張婚姻自由ê思考, A信為tio̍h án-ne koh hông關過2 pái (koh加góa 1 pái--leh). A信若出世tī台灣, 準m̄是政治犯, mā的確是1 ê反威權, 反國民黨ê進步cha-bó͘人!
Án-ne看--來, 台灣人bē-sái kan-taⁿ單向思考, tio̍h-ài tī ta̍k ê文化陣地kā解釋權搶--tńg-來, 繼續kā反抗思想thòaⁿ--出-去, chit款ê文化霸權鬥爭chiah是有意義--ê!
