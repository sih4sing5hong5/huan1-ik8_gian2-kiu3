出發 chìn 前:
自看過川伯--á 寫 ê《胡志明與越南獨立》了後, tō 一直有 teh 按算 beh 去越南 (Vietnam) 1 chōa, 特別是舊年年底 kap Tek-hôa 去日本 ê 經驗, 體會 chiâⁿ chē, 若有法 tō͘ 實際去越南 1 chōa, 應當 ē-tàng 有 khah 具體 ê 了解 hām 體驗. M̄-koh tī 台灣 ē-tàng chhōe--tio̍h-ê 有關越南 ê imformation 實在chiok chió--ê, 台商 tī 越南做 seng-lí--ê hiah chē--tio̍h, 越南人來台灣做工 á, koh 有嫁來台灣 ê 越南新婦 1 冬比 1 冬 chē, 台灣對越南 ê 了解 kap 資訊 soah hiah-nī-á chió, 若 m̄ 是讀《胡志明與越南獨立》, góa 對越南 oan-na 是 chi̍t-sut-á to m̄-bat. Góa hām Tek-hôa 靠 2 本『旅遊書』, koh 有chi̍t-kóa tī 網路頂 kôan chhōe--tio̍h ê 資料, tō án-ne lòng 去越南--a.
Góan 坐 9:20 ê poe-lêng 機, 差不多 ài 飛 3 點半鐘, 越南 ê 時間比台灣慢 1 點鐘, 到位 ê 時 chūn 越南時間是 11:40. Ùi 機場坐計程 á 到胡志明市 (Ho Chi Minh City) ê 路--nih, 沿路看--tio̍h ê 光景 chiâⁿ sêng 早期 ê 台灣. Góan tòa tī District 1 (第 1 郡) ê 1 間 Hotel, chia 是外國觀光客集中 ê 所在, góan 按算 beh 參觀 ê 記念館 mā lóng tī chit 區. E-po͘ 時 á góan tī 附近 se̍h-se̍h lau-lau--leh, 發現 in ê 厝 chiâⁿ 敢用 chē-chē 無 kāng 款 ê 色彩, 有 ê 是用『對比色』, 有 ê 是用 kāng 色水 ê 深--ê kap 淺--ê sio-lām, 豐富 ê 色彩 hō͘ 人印象真深, 感覺是充滿活力 ê 城市.
今 á 日照按算--ê beh 去參觀記念館. 早 tǹg 食飽, cha̍h 2 台 3 輪車 tī 市區 se̍h. Góan 先去胡志明記念館 (Ho Chi Minh Museum), 邊--á 是碼頭, 1912 年胡志明 tō 是 tī chia 坐船離開越南--ê. 記念館內底展示 chiâⁿ chē 胡志明 ê 一生 kap 革命活動 ê 文件 hām 相片. 續--落 koh 參觀聖母大教堂 (Nha Tho Duc Ba), 市政廳 (USND Thanh Pho), Ben Thanh 市場. E-po͘ 去戰爭遺跡博物館 (Nha Trung Bay Toi Ac Tranh), 本底是號做美軍罪惡館, 展示越戰 ê 時美軍使用 ê 武器, koh 有美軍用化學藥劑對越南造 chiâⁿ ê 影響, hām in ê khok-hêng..... chiah-ê 相片, 其中 koh 有崑山監獄 ê 模型.
Tī 市區 se̍h kui 工, 看 tio̍h éng-chūn 法國統治時 chūn ê 建築物大部份 lóng koh tī--leh, chit-má 有 ê 是公家機關, 有 ê 變做飯店, 對歷史建築物 ê 保存, 越南比 lán 台灣贏太 chē--leh. In 市區 ê 樹 á mā 不止 á chē, ta̍k chōa 路 lóng 是『林蔭大道』, 無像台灣 ē-tàng chhò--ê tō chhò 緊緊, 建築物 ē-ēng khà--ê tō lóng kòng-kòng 掉, chit 點台灣 tō 輸人 thiám-thiám--a.
另外, tī 市區 oan-na 看 ē tio̍h 胡志明市下階層討生活 ê 處境. 街 á 路 ta̍k 不時 to chiok chē 人 hām o͘-tó͘-bái 來來去去, 路邊 chhiâng-chāi 是 1 chhop 1 chhop ê 人, chiâⁿ chē 是賣涼水, 椰子水 hām 果子--ê, mā 有 3 輪車 hām ou-tó͘-bái ê ùn-chiàng chhāi tī 路邊等 beh 做 seng-lí, koh 有 bē-chió 人 (包括 gín-á ) tō 1 tha̍h 冊 chhah tī 腰 hia phāiⁿ--leh, iah 是報紙 mo͘h--leh, tō sì-kè 行 sì-kè 賣. 胡志明市自底 tō 是商業都市, hia ê 觀光客 koh 不止 á chē, 對越南人來講, siōng 好 thàn--ê tō 是觀光客 ê chîⁿ.
參加在地 ê 旅行團去 Tay Ninh (西寧) ê Cao Dai (高台教) hām Cu Chi (古芝)地道. Góan chit 團 chiah 21 ê 人, 1 半是 A-tok-á, 1 半是日本人, 大部分 lóng 少年--ê. Tay Ninh 已經 beh óa 柬普寨--a, Cao Dai 是結合佛教, 道教, 儒教, 基督教, 回教......chham-lām chò-hóe ê 宗教信仰, in ê mark 是 1 lúi 目 chiu. Beh 去 Cao Dai ê 路--nih 有看 tio̍h chiâⁿ chē 磚 á 窯, in ê 磚 á kap 台灣--ê 無 siâⁿ sio-siâng, in ê khah 無 hiah 闊, mā khah 長, 面頂 koh 有 lak 孔. 出都市了後, 大部份 lóng 是農村 ê 光景, in 種 choh koh 有挖路 lóng iáu 是用人工.
Cu Chi 地道離胡志明市有 65 公里 hn̄g. 越戰 ê 時, 美軍 iā 大量 ê 化學藥劑 thāu 死越南生 kah ba̍t-chiù-chiù ê 樹林, 越南 ê 游擊隊 choaⁿ-á 挖地道 bih 入去內底繼續戰, lóng 總有 250 公里長, pun 3 公尺, 6 公尺, 8 公尺深 3 chân, 內底有房間, 灶 kha, 病院, 會議室......, koh 有各種陷阱, 塗壁不止 á tēng. Chhím 到位 ê 時, chhōa 路--ê 叫 góan tī góan khiā ê hit khou-lê-á chhōe 看 toh 位有地道, ta̍k-ê 無論 án-chóaⁿ 相 án-chóaⁿ chhōe to chhōe 無, 結果 tō tī góan kha 踏 ê 所在, 細細 ē-á, hō͘ 葉 á om--leh, ta̍k-ê 看--tio̍h lóng 想講 hiah 細孔, 人 nah nǹg ē 落--去? Góan oan-na 有去 nǹg 其中 1 段, chit 段 hō͘ 觀光客 nǹg ê 地道 koh 是有 hùn-khoah (加寬)--ê, m̄-koh góan iáu 是 nǹg kah chiâⁿ 食力, ta̍k-ê nǹg--出-來了後 lóng phīⁿ-phēⁿ 喘.
去看 Cu Chi 地道了後 chiah khah 實際了解越南人是 án-chóaⁿ 戰贏--ê, m̄-tāⁿ 是體型 ê 關係, koh 有越南人為 tio̍h beh 獨立, beh ài 生存尊嚴 ê 意志力, ē-tàng 忍受長久 tī 地道內底生活, kha 手 koh hiah mé-lia̍h, 普通人 tī 內底 hōan-sè 免 1 點鐘 tō 擋 bē tiâu--a, koh khah 免講 hit chūn 是 teh 戰爭, hit 款意志力 kap beh 戰贏 ê 信仰, koh khah 先進 ê 武器, koh khah 強勢 ê 國家, kāng 款 ài 乖乖 á 投降.
越南 sio 連續戰贏中國, 法國 kap 美國 3 大帝國 ê 經驗, lán 台灣 ē-tàng 學 tio̍h siáⁿ ? Lán 若 beh tī 世界 khiā 起, beh án-chóaⁿ 利用 lán ê 優勢? Iah 是創造 lán ê 優勢?
今 á 日 Éng-hong 兄來 chhōe--góan, chò-hóe 去參觀藝術博物館 (Bao Tang My Thuat), 內底有展覽有關戰爭 ê 圖. Éng-hong 兄 koh chhōa góan se̍h 2 間冊店, tī 冊店內底看冊 ê 人 chiâⁿ chē, 聽 Éng-hong 兄講越南人 chiâⁿ kah 意讀冊, kiám-chhái 是 in 獨立了後, 胡志明宣布使用羅馬字 ê 關係, 對讀冊, koh 有接收世界 ê 思想 hām 資訊 lóng chiâⁿ 利便.
Kāng 款 tòe 旅行團去 Me Kong (湄公)河三角洲 ê My Tho (美托) hām Ben Tre (檳知). Chit 團 tō khah chē 人--a, 30~40 ê 走 bē 去, 1/3 是 A-tok-á, 1/3是韓國人, 1/3是日本人. 去到 tè góan 換行水路, Me Kong 河水 chiâⁿ chē, m̄-koh 黃黃 lô-lô, 不時看 tio̍h 大細隻船來來去去, 有 ê 載觀光客, 有 ê 載車, 有 ê 載塗 (起厝用 ê 款), 有 ê 載菜蔬.
去胡志明市 chhit-thô ê 觀光客, 普遍講--來 tō 是 A-tok-á, 日本人 kap 韓國人, 少年人不止 á chē, mā 有 bē-chió 是 ka-tī 1 ê 人去--ê. Cha-hng 暗 tī 路邊買水, 頭家招 góan 坐--leh 開講, góan 講 tio̍h chit kúi 工 tī 胡志明市 ê 觀察 hām 感受, 頭家 mā 講 tī 越南罕 leh 看 tio̍h 台灣 ê 觀光客 (去 hia 做 seng-lí--ê mài 講), i koh 問 góan 是 án-chóaⁿ 台灣人相對其他國家 ê 人, khah bē 出國 chhit-thô ? Kám 是自信無夠, 英語 koh bái ê 關係? Che 情形 kám ē 影響 lán 看--tio̍h ê 世界?
Chit 2 工暗 tǹg lóng tī Ben Thanh 市場邊--á ê 夜市 á 解決, 市場 hām 夜市 á lóng kap 台灣 chiok kâng--ê.
E-po͘ 坐 3:55 ê poe-lêng 機 tńg 來台灣.
越南開放市場經濟 chiah chit kúi 冬 ê tāi-chì, chiâⁿ chē 方面 lóng tng teh 起步, 台灣 tī 越南除去投資做 seng-lí, lán ē-tàng koh tī 越南看 tio̍h siáⁿ ? 學 tio̍h siáⁿ ?
