謝長廷接受電視專訪ê時, 講i beh『拔劍再戰』.
有日本經驗, mā有認同台灣主體意識背景ê謝--先-生, 做出chit款公開宣佈, 無論i ê理由kap動機是siáⁿ, chit-ê消息hō͘ góa感覺真遺憾!
Tō chhan像九流政府ē-tàng kā「馬上」hām「漸漸」2 ê衝突ê概念kat chò-hóe, hō͘台灣人感覺離經hàm古kāng款. Lán mā真oh理解「退出政壇」kap「po̍eh劍koh戰」, ē-sái有siáⁿ-mih符合logic ê解說. Tī理解「po̍eh劍koh戰」ê意思chìn前, góa beh以1 ê台灣人關心台灣社會ê立場, 先來探討kāng款ùi謝--先-生嘴--nih講--出-來ê「退出政壇」, chit句話是siáⁿ-mih意思.
就個人ê理解, 台灣社會大眾對「退出政壇」ê解說, ùi無beh koh參加公職選舉到tī政治舞台消失ê意思lóng有. 內底有chiâⁿ大ê空間, hō͘各人去做符合利害關係ê解說.
M̄-koh若用文化「曖昧」ê日文來表示, koh ē án-chóaⁿ表現--leh?
「政治の場から引退します」. 一般講--來, 日本政治人物講出chit句話了後, tō ē遵守chit-ê chhùi-ín, 退出政治第1線. 其實chit句話m̄是對大眾ê「承諾」, 是講ê人對ka-tī ê承諾, i kan-taⁿ是kā chit-ê決定「通知」支持kap無支持i ê人niâ. Che kan-taⁿ是「けじめ」ê表現.
若án-ne, in退出政壇了後lóng teh chhòng siáⁿ? 除去pháiⁿ名聲落台--ê, 辦公室主任ē接收i選區內ê選票, 進行世代交替, 退出政壇ê人退到第2線, 升級chiâⁿ做指導者. 實力有夠大--ê, ē用koh-khah開闊ê眼界kap kôan度, kap其他派系頭人做最後ê協調, 繼續利益國家kap社會. 台灣ê政治人物退休了後是kā副業ê seng-lí變做「正途」, 繼續投資seng-lí, 若無tō是飛去美國顧孫.
Tng講ê人ka-tī表示「po̍eh劍koh戰」ê時, 當初時接受退出政壇通知ê社會大眾, 看--tio̍h-ê是hit-ê人對ka-tī決定退出政壇理念ê反背. 借問, 1 ê對ka-tī ê理念lóng thèng好反背ê政治人物, beh án-chóaⁿ得tio̍h社會大眾ê支持? Tī台灣chit-ê自我要求道德kē ê社會, góa m̄知影答案ē是siáⁿ.
Khiā tī關心台灣社會ê台灣人立場, góa想beh要求謝--先-生, tī lí決定「po̍eh劍koh戰」chìn前(m̄知影謝--先-生「koh戰」ê定義是siáⁿ), 應該就lí chìn前「退出政壇」ê錯誤「通知」, kā社會大眾會失禮.
