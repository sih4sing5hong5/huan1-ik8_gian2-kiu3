Tī台灣, 罕leh看tio̍h針對Israel侵略附近國家ê批判. 往往, lóng是o-ló Israel ùi無到有ê建國精神, 特別是自認teh做「台灣獨立/建國/守護運動」ê人, 總--是kā台灣比phēng做Israel. 往往, lóng是kā Palestine phah做恐怖份子ê國家.
Chit齣“Waltz withBashir” ê特別是, i m̄-nā用動畫做紀錄片ê形式, 導演Ari Folman koh是hit tang-chūn Israel屠殺Lebanon ê兵á. 對導演來講, phah chit齣電影ê過程mā是i對ka-tī心靈ê治療, 透過訪問朋友kap夢中情境ê組織, 導演面對ka-tī thiau-kang pàng bē記--得kap逃避ê記tì khang-chhùi, chit ê實際上是Israel主導ê屠殺事件, hō͘ ta̍k-ê重頭反省經過Nazi屠殺ê Israel, taⁿ soah copy fascism形象, 侵略別ê國家屠殺人民.
電影內底有1幕是屠殺行動ê e-hng暗, Israel兵á協助teh pàng照明彈, 導演清楚表示, tī光iāⁿ-iāⁿ ê e-hng暗時, 無論lí kám有gia̍h chhèng thâi人iah是有pàng照明彈--無, lóng是屠殺行動ê兇手kap共犯.
Ari Folman面對ka-tī做共犯ê過去, mā面對Israel tī事件內底扮演ê角色, ah台灣人leh? Tang時chiah beh面對lán ka-tī mā是kek-tiām-tiām, hō͘壓迫繼續存在ê 1份子?
