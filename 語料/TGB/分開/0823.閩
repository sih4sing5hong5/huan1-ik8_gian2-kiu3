「本土化」就會tàng hiah粗魯?@Sakoas
6月27~30, tī台北臭頭á埔「國家戲劇院」, 明華園歌á戲團連續4工演出《鴨母王》chit齣戲.
Chit齣戲『引用300年前台灣傳奇人物朱一貴為創作元素, 宏觀地跨越族群與種族, 描寫一段浪漫愛情故事』(2002.06.27台灣日報22版); 民生報ê報導講, chit齣戲內底, 朱一貴分別愛tio̍h Hak-ngìn(客人) hām外省cha-bó͘ (官老爺ê cha-bó͘-kiáⁿ), 用che來『象徵』台灣ê族群融合.
明華園一直是台灣社會認定ê「本土化」代表, 真受社會大眾歡迎, 媒體mā tiāⁿ-tiāⁿ報導in ê公演, tī tng teh重頭走chhōe歷史hām文化主體ê chit-chūn, in有chiâⁿ重要ê社會責任. M̄-koh chit齣戲劇本實在寫kah siuⁿ hàm, m̄-tāⁿ無借機會hō͘ lán利用歷史ê教示, 來chhiâu-chhek lán ê出路, 顛倒koh真粗魯teh扭曲歷史發展ê事實.
朱一貴「造反」, 是「官激(kek)民反」! 根據統計, 1683~1729年, 台灣人納hō͘官府ê田租, 普遍比中國各地加3倍. Hit-chūn會為tio̍h生存, 偷渡來台灣--ê, 大部份是羅漢kha-á, in tī中國活bē落--去, chiah tio̍h來chia走chhōe生路, 若m̄是hō͘官府逼kah走無路, 「人lia̍h, 厝拆, 雞á鴨á lia̍h kah無半隻」, nah會甘願冒「thâi頭」ê危險造反--leh? 明華園soah用真輕鬆ê態度講:『朱一貴這個角色人物也許是想要抓住機會, 找到新方向, 不過他忽略了人性畢竟還是有貪念存在, 他夢想世界大同人人平等, 但並非每個人都如他一樣天真, 所以他也會有無能為力的感嘆, 這又跟現代台灣人的心境頗為類似.』(台灣日報)
清國ùi統治台灣開始, 就海禁190年(1684~1874), hông允准來台灣--ê, mā bē-tàng chhōa家屬來, 官kap兵mā kāng款, in ê家屬ài留tī原籍做人質, 避免in tī台灣「獨立」, 到1776年, 官員chiah會tàng chhōa家屬來, 平民一直到1788年chiah開放. 朱一貴造反是1722年ê tāi-chì, i beh nah tú會tio̍h官老爺ê cha-bó͘-kiáⁿ?
Hit-chūn有「渡台限制」, mā禁止chhōa cha-bó͘人來台灣, 會離開故鄉來chia--ê, chiâⁿ chē是無bó͘無猴, 有路無厝ê羅漢kha-á, koh tio̍h冒險渡過烏水溝, 「6死3留1回頭」. 免看統計數字, sió-khóa有台灣史概念--ê lóng知iáⁿ, hit-chūn連Hō-ló cha-bó͘都真罕見--a, 朱一貴beh toh chhōe Hak-ngìn cha-bó͘? 若講tú tio̍h平埔cha-bó͘ mā khah bē hau-siâu!
1722年朱一貴造反, 潮州Hō-ló人杜君英招Hak-ngìn來相挺, 尾--á內鬥, 杜君英走去羅漢門bih, 清國調去phah朱一貴--ê, 是「台南4社平埔番」, 消滅朱一貴了後, 續--落就去phah羅漢門, 杜君英顛倒chhōa Hak-ngìn軍隊去phah六堆客庄.
朱一貴事件是「官激民反」, kap「族群衝突」有siáⁿ tī-tāi? 台灣在地各族群, tī chit-tè土地頂kôan, 為tio̍h生存造chiâⁿ ê衝突, 是自然mā是無法tō͘避免--ê, 顛倒是, hiah-ê無kâng ê外來統治者, lóng利用che來分化被統治ê台灣各族群, 「以台制台」, 加深各族群互相ê怨chheh, 鞏固統治者ê地位, che chiah是朱一貴事件hō͘--lán ê教示!
對照歷史, 《鴨母王》chit齣戲ê劇本, 實在是kā歷史扭曲kah siuⁿ嚴重. Lán當然mā會tàng khah輕鬆--leh, kā chit齣戲看做是「創作」ah是「故事」, m̄-koh bē-tàng用主觀ah是刻意來解說kap引用歷史, koh khah bē-tàng烏白用「族群融合」ê口號, kā「體制壓迫」ê事實, koh thiau-kang引chhōa tùi「族群情結」去!
明華園ê孫翠鳳講:『我感覺台灣人長期以來一直有種被殖民和找不到定位的無奈......』(台灣日報), 若是án-ne, kám m̄是tio̍h koh khah斟酌來面對歷史?
