「Kha底2 chang, 正peng 2 chang, to-peng 1 chang.」「Ti田--nih行路e時, tioh行ng-a häm ng-a e phang, 無, 等--leh beh播e時, 塗choaN-a lap--落, 無所在播.」鄰長伯仔為我們技術指導, 余大姐早上已學過, 在旁邊開始奮戰, 起頭, 我連路都走不好, 常踏到後面還未播到的地方.
Koh 50 工退伍, chhiâu tio̍h 1 禮拜 ê 長假了, 心內 tō 已經 phah 算 beh 去宜蘭 Siông--哥 hia tàu choh-sit.
1 冬前聽軍中 ê 學長 á teh 講退伍前心內 ê 驚惶, tiuⁿ-tû, 料想 ka-tī 一路行--來, phēng 人 lóng koh khah 有方向感, chit 款 tāi-chì 應該 bē 發生 tī góa 身軀頂.
無想到, thèng 候兵做到 chit-lō 坎站 oan-na ē 操煩, 心頭 lia̍h bē tiāⁿ. Piān 若性命狀態 án-ne ê 時, 真自然 ē 想起 Chheng-siông 兄 kap Bí-hông 姐 in chit 對「生活哲學家」. In 表現出「放鬆 chiah 有力」ê 態度, 對 góa chit 種頭殼 ká siuⁿ ân ê「腦內革命家」是真大 ê 衝擊, mā 有 chiâⁿ 明顯 ê 治療效果.
頂 pái 日本旭川 ê 故事了 (TGB通訊第38期, 2002.11), 本 chiâⁿ 功力大進展, bán siuⁿ ân ê 筋路血氣 kui-ê lóng chiâu 通, m̄-koh 無徹底性改變「體質」mā 是無效, 離開「大師」身邊 chi̍t-ē 久, 舊症頭 tō koh giâ--起-來. m̄-chiah 千里迢迢 ùi 南進東南亞 ê 基地──左營, 班師到 éng 過對 Okinawa (沖繩) ê 通商口岸──宜蘭做「基地訓練」.
Hām Tek-hôa ùi 台北城 kho̍k 2 點鐘久 ê「對號慢車─莒光號」* 到羅東, 來車頭接--góan-ê, 是台北大學青年社出身 ê Kek-iûⁿ, 人 kap 人 ê 性命總--是 ē tī 某 1 ê 特別 ê 時刻來 sio-tú. 3 冬前, góan 政大台文社 hām 青年社來體驗農村, hit chūn kā góan 接待--ê, mā 是 Siông--哥, 3 冬過, Siông--哥 e tio̍h 學位 tńg 來種田, 台文社 kap 青年社人來來去去, góa 去做兵, Kek-iûⁿ 考 tiâu 清大社會所, hiah chē 冬後 koh sio-tú, soah mā 是 tī 田--nih, lo̍k-kô͘-môai-á--nih !
問 tio̍h hit-kóa éng 過 chò-hóe 來農村體驗 ê 朋友. Chi̍t-kóa koh teh 讀冊, chi̍t-kóa 已經出社會食頭路, 有--ê iáu tī 運動 kho͘-á--nih chhia-po̍ah-péng, 有--ê 離開 chit ê「是非之地」, 有--ê 用「框」kā ka-tī 束縛 tiâu--ê, 有--ê hāⁿ 出 ka-tī 畫 ê 界線, 總--是, ta̍k-ê 用無 kâng ê 方式為性命 chhiau-chhōe 意義.
Ná 講 ná 欣賞蘭陽地區麗 táu ê 景緻, 無 jōa 久, góan tō 到田邊--a, to tng beh pih 褲 kha 落田做 khang-khòe, 已經 tī 田--nih 無 êng chi̍t-khùn ê 榖東余大姐 hām in ang , tō 真無棄嫌招 góan 先去食 tàu 補充體力, e-po͘ thang koh 做. 食飯 ê 時除起 ta̍k-ê 紹介熟 sāi ê 話, lóng teh 講有關田--nih kap 榖東 ê tāi-chì, 余大姐 in ang-á-bó͘ 對 bak 塗 hām 田庄生活真意向 án-ne.
「Kha 底 2 châng, 正 pêng 2 châng, tò-pêng 1 châng.」「Tī 田--nih 行路 ê 時, tio̍h 行 ng-á hām ng-á ê phāng, 無, 等--leh beh 播 ê 時, 塗 choaⁿ-á la̍p--落, 無所在播.」鄰長伯--á kā góan 技術指導, 余大姐 chái 時 á 已經 o̍h--過, tī 邊--á 開始奮戰, tú 頭 á, góa 連路 to 行 bē 好, tiāⁿ 去踏 tio̍h 後壁 iáu-bōe 播--tio̍h ê 位.
Siông--哥一直提醒, 微觀 ài 顧, 巨觀 mā tio̍h 調整, góa 真無耐性, ka-chài hit 日天氣涼涼--a, 無 siáⁿ 流汗, 無 hiah 緊分心, 另外 mā 想 tio̍h 來 chia tō 是 beh 放鬆頭殼, 身軀無 bú khah thiám--leh, 思考 beh nah ē 得停 khùn ?
Kek-iûⁿ kap Tek-hôa 加入戰局, mā push góa koh 做--落. Ná 做 ná 觀察 4 pêng 邊, góa 發現余大姐真正 chiok 有趣味, i 做 kah ē 笑, koh 三不五時講--2-句-á, 提升 àu 少年 ê 戰力. I kā góa 講細 hàn ê 時, tiāⁿ 看 tio̍h 水牛 tī lo̍k-kô͘-môai-á--nih kō 浴, i tō chiok siàu 想 beh án-ne, 結果 beh 收工 hioh-khùn ê 時, i 真正 kā lo̍k-kô͘-môai-á kô͘ tī 面 kap kha 手, chit ê 畫面若當做榖東俱樂部 ê 宣傳照一定真合 su !
暗時, 簡單 ê 便菜飯食了, Siông--哥 ê 朋友 hām góan tō 坐 tī 埕--nih 納涼開講. Siông--哥提起 i 最近接 ê case. 日本 ê 空手道大師, tī 武術頂 tú tio̍h『瓶頸』, 參 bē 透, 因為傳說日本空手道是南少林拳 ùi 南中國傳到台灣, 另外 koh ùi Okinawa chiah 到日本--ê, 照理講, 若 beh ùi 起源 chhōe--去, 應該 tio̍h 去福建 iah 廣東, 不 jī 過文化大革命消滅中國傳統思想 hām 文化, 致使 chit 款功夫無傳--落-來, kan-taⁿ 70~80 歲 hit iân ê 老歲 á koh ē-hiáu chit 款功夫, chit-má siāng 利害--ê soah 是 tī 台灣, 台灣無經過文化大革命, m̄-koh Siông--哥去訪問--ê, mā 是 lóng 老歲 á, 少年--ê 無人beh o̍h, koh chiok chē 口訣是台語口語 sio 傳, 無文字記錄, 若準無趁 chit 時 kā 寫--落-來, chit 款屬庶民文化 ê mi̍h 件, tō ē ná 來 ná 無, 到時 lán 有 koh khah chē 理論印證台灣文化 ê 優良, 有 jōa chē 分析指出台灣文化 ê phong-phài, mā 無 khah-cho̍ah, 內容 lóng 無--去-a, 抽象 ê 理論 kan-taⁿ 是變做 teh 自我安慰.
Góa 設想台灣民族 ê khiā 起, 是 beh 建立 tī siáⁿ 款基礎? Ùi 歷史--nih chhōe 理論來支持, iah 是 ài 補充 ùi 現實出發 ê 元素? 無--去-ê 無法 tō͘ ngē bán--tńg-來, 重要--ê kám m̄ 是接受現實, ùi 現此時出發? 過去, góa 認為 tio̍h 堅持 che 堅持 he, chit-má 看--來, chit ê 詞 ē-tàng 重新定義, 若準 góa 已經 kā ka-tī 培養做講台語寫台文, 尊重多元文化 hām 價值觀, 用基層 (普羅大眾)目 chiu 看世界 ê 人, góa tō 已經用 chit-lō 方式 teh 過活, án-ne kám koh 有「堅持」ê 問題?
堅持, 無 ê mi̍h 件 m̄-chiah tio̍h 堅持. 問題是, lán 是確實相信 chit 款價值, 用 chit-lō 態度 teh 生活, iah 是為 tio̍h hām 別人無 kâng, thiau 意故 kā ka-tī 限定 taⁿ-á ē-tàng 做 siáⁿ ? Án-ne 人是 ē koh khah 接受「堅持」ê 價值觀, iah 是顛倒倒彈? 運動--nih 講--tio̍h ê 堅持, 真 chē 是 tì 覺 tio̍h 體制不公不義, 決志 beh hām 被壓迫者 khiā chò-hóe 開始--ê ? Tī chia, soah 有 1 種危險── siuⁿ 過頭刻意, 顛倒 ùi 人群--nih 疏遠. 自我反省, ka-tī 對食 mi̍h, 看冊, 電影, 朋友 ká-ná siuⁿ 過頭 kā ka-tī 畫界線, taⁿ-á beh 接受某 1 種層面 ê mi̍h 件.
日本空手道大師 ùi 台灣鶴拳, chhōe tio̍h 南少林拳到日本 ê「missing link」, 手尾 ê『甩勁』, 空手道是 chit ê 動作到定點, kā khùi 力灌 tī 手尾, 台灣鶴拳手勢出--去到定位了, koh kā hiuh--tńg-來, bē-su kap sut-á kāng 款 ê 動作, 按 Siông--哥手勢 ê 表演, 空手道 hông 感覺 khah 死板, 鶴拳 khah 放鬆 mā khah 柔軟.
照拳頭師父 in 觀察正港鶴 á ê 動作真正是 án-ne, 拳頭--nih 蘊藏大自然 ê 哲理. Bat 出國 hām 200 公分大 châng ê a-tok-á chhia 拚 ê 鶴拳師父, 運用柔軟 ê 手勢 kā 對方 ê 招勢化解掉. 面對國家機器大怪獸, 細粒子 ê 人民, kám o̍h ē tio̍h「放鬆 chiah 有力」ê 自然哲學來化解危機?
Siông--哥 ê 朋友, 人客五花十色, 做電視--ê, 賣養身食品--ê, 做社區組織--ê lóng 有, 雖 bóng 做--ê 無 kâng, m̄-koh tī 天星 ē-kha, góan 真趣味 mā 認真 teh 講 chit-kóa 問題, 其實真 chē 道理 ē sio 通.
Hit 暝, 有窗 á 外 ê 4-kha-á 陪伴, 真好睏. 隔 tńg 工險 á peh bē 起--來, 腰酸背疼, chiok 久 m̄-bat án-ne--a, taⁿ-á 細 hàn ê 時 ē 免顧慮 tio̍h bîn-á-chài ài 上課, ài 上班, chiah ē 無 chún-chat kā khùi 力用了了,「注神」hō͘ góa 無看前顧後, chit-lō 感覺真好 !
食飽 môai tō koh 去田--nih-a. 今 á ê khang-khòe, 是 beh kā 金寶螺 (福壽螺) ê 卵 jôe hō͘ 死. 金寶螺是 1979 年 hō͘ 人 ùi 南美洲引進台灣--ê, 本 chiâⁿ 是 beh 料理用--ê, 結果台灣人 bē 愛金寶螺 ê 肉質 ( siuⁿ 軟), 飼螺 á 人 o͘-pe̍h 放生, 金寶螺 ˜ 是在地種, 無天敵, 致使 o͘-pe̍h 生, 有水 ê 所在 tō 有金寶螺, in 生 tī 田--nih ē 食 ng-á ê 心, 是農民 ê 大麻煩, 有 ê 農民 ē 趕鴨 á 去 tàu 食螺 á, Siông--哥採用 ê 辦法, 是 iā 苦茶 phoh.
腰 àⁿ--落一直用柴枝 teh póe 螺 á 卵, 無管 thāi 時間, 腰酸--a chiah gia̍h 頭 hioh 喘, chi̍t-ē 看, 山 kha chit pêng 邊 5 甲外 ê 田, lóng 是田邊管理員 ài 顧--ê, hiông-hiông 想起中國詩人 teh 寫『邊疆塞外』ê 情景:『天蒼蒼野茫茫, 風吹草低見牛羊.』宜蘭 ê 田岸邊無牛 mā 無羊, 感受--tio̍h-ê mā m̄ 是中國詩人想 beh tńg 中原 ê『悲悵』, m̄-koh 頭殼內 soah chhōe 無台灣詩人講農村 ê 任何詩句 hām image.
Hit e-po͘, chit-kóa 朋友 lóng beh tńg 去各人 ê khang-khòe 場, góa mā beh tńg 去做兵--a, chah kui 身軀 ê 酸痛, m̄ 知頭殼 kám hioh-khùn 有夠?「體質」kám 調有好?
* 後山人 ê「特權」, 自強莒光復興普通車, 價 siàu 有差, 速度 sio-kâng.
