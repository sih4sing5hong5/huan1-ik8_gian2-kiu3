廢核是人類負責任ê開始
若是lí 5歲ê gín-á tio̍h-gâm, lí ē án-chóaⁿ? 若是lí知影核電輻射tng teh慢性屠殺lán ta̍k-ê, lí beh án-chóaⁿ?『由於小雨(化名)年紀太小, 身體尚在發育, 腫瘤位置又很敏感, 所以完全無法開刀治療, 只能用化療的方式處理, 到現在已經做過至少13次的化療, 每次都從口腔開刀進行化療, 其痛苦程度連成人都會感到恐懼, 遑論小雨只是個小孩?』(新頭殼newtalk 2012/2/21) Hō͘台灣ngē khǹg核廢料30冬(1982年到taⁿ) ê紅頭嶼, 被迫付出ê代價tō是島內連5歲ê gín-á to tio̍h-gâm! Koh有chē-chē gín-á làu-the, koh樣, 比例jōa kôan? Pháiⁿ-sè, 台電連siōng基本ê健康檢測追蹤to無做! Gín-á受tio̍h輻射影響ê程度是大人ê 3倍, 1986年前蘇聯車諾比(Chernobyl )核災, 烏克蘭350萬人『被曝』, 其中1/3, 有120萬是gín-á. 有gín-á ê家庭, 看tio̍h che心內kám bē tio̍h驚?
若是紅頭嶼ê例iáu無hō͘ lí感受tio̍h核能輻射ê恐怖, án-ne lán來看車諾比核災受害者ê故事(引自《車諾比的悲鳴》):
『避凶趨吉』是人類久年來演化來ê生存本能, 車諾比, 日本福島(Fukushima)核災, hō͘ lán知影核電廠若發生事故tō是毀滅性ê大災難, 核電chit款mi̍h-kiāⁿ, 免用kha-thâu-u, 用kha chéng頭á想tō知影bē khap--chit. Koh-khah免講核電製造--出-來ê pùn-sò──有百萬年毒性ê核廢料, 現代科技到taⁿ iáu無châi-tiāu處理, hit-kóa因為核電tit tio̍h利益ê政客, 官僚, 財團, 企業, 學者, 軍方kap國際霸權國家, soah大力鼓吹核電, 發展核電, 輸出核電, 人命khah輸in是m̄是ē-tàng ke thàn 1 sián 5銀 , 實在可惡!
日本福島核災發生了後, 台電對核電廠ê管理m̄-nā無變kah khah téng-chin嚴格, soah koh講台灣核電比日本安全10倍. 今年(2012) 3--月核二廠發生『錨定螺栓』斷--去ê tāi-chì, 應該是監督單位ê原能會, 主委蔡春鴻soah講全世界m̄是無「發生」--過, kan-taⁿ是無「發現」niâ; 針對可能是『金屬疲勞』ê起因, 台電soah ē-tàng講是『斷裂係裂縫長時間成長所致』. 4月24台電對立法院經濟委員會ê簡報講:『台灣核能發電績效世界第2名, ......核二廠2008年2號機創下核電廠首次大修低於30天的紀錄, 1號機也在去年達成最短工期的24.48 天, 而且保持全週期運轉超過500天.』(新頭殼newtalk 2012/4/23)核二廠to已經發生全世界m̄-bat khòaiⁿ ê事故--a, 台電soah koh ē-tàng theh用人民性命安全teh po̍ah ê記錄來teh臭iāng! Lí góa ê性命竟然掌握tī chit-kóa khong-khám ê人手頭!
核電廠是bē-kham-tit chi̍t-sut-sut-á thut-chhê--ê, 萬不一若發生tāi-chì, 影響--ê是全球性koh百年甚至萬年ê輻射汙染. 對chit款全面性ê災難, 普通時á ê防災訓練tō不止á重要, 防災ê原則, 應該是做siōng bái ê àn-sǹg, tī災難發生ê時看beh án-chóaⁿ保護人民. 4月19立法院初審通過kā「核子事故緊急應變區」ùi 8公里pìⁿ做30公里, 原能會核能技術處處長徐明德soah講:『擴大緊急應變區雖是好意, 但反而可能造成資源浪費. ......擴大區域後, 政府還要安裝預警系統, 辦理演習與研習說明, 規劃輻射偵測路線, 設置輻射監測站, 檢討集結點與收容站, 修訂告示牌等, 經費與人力都需更多, 位在電廠周遭, 真正需要的人, 資源反而變少了.』(自由時報2012/4/20) Chit款無常識koh無知識ê siáu話, 竟然是原能會處長講--出-來ê話! I nah ē m̄知影台灣根本tō無核災演習, lán chēng細hàn到大hàn, bat參加過kúi pái防災訓練? Bat學過jōa chē核能基本知識? Toh位來ê資源浪費? Beh án-ne講, 全世界ê防災訓練lóng免做--a.
發展核電是人類siōng無負責任ê行為, 廢核, 是lán對ka-tī行為負責ê開始.
一定ài看ê參考冊:
