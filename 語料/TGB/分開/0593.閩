SOI ê體驗 / Ui-chì
感觸 / Gî-lîn
寫ka-tī ê冊 / Tek-hôa
臭賤ê民族 / Sin
SOI ê體驗
Ui-chì
Che 是 góa 第 6 kái 參與 SOI (生活營), 連做兵 to 無 làng-phāng, 講實--ê, chit kái 本 chiâⁿ 無 siáⁿ khùi 力 thang 來, 為 tio̍h 人生行到十字路口, m̄ 知 beh chông tùi toh 去, bú kah ka-tī 1 粒頭 2 粒大. Chit 段時間 ná 來 ná 無自信, ná 來 ná hoe. 做兵 chìn 前真明確 ê 方向, bē-su 行入去無尾巷, 行無路--a.
Hām Chheng-siông 兄熟 sāi 5 冬--a, ē 來參與運動 ê 人, 個性 lóng beh kâng beh kâng, 死決, 對達成目的 ê 手段真 ku-mo͘, 對 ka-tī 要求 chiok kôan, 結果, soah pìⁿ-chiâⁿ 別人 ê 壓力. 看 Chheng-siông 兄 chit-má chiah 溫和, 真 pháiⁿ 料想 i 古早 hō͘ 人感覺 pháiⁿ-chhèng-chhèng, bē-su beh kâng thiah 食落腹.
自開始 hām Chheng-siông 兄 Bí-hông 姊對話以來, góa 1 步 1 步調整 ka-tī ê kha 步. 來宜蘭 choh 田 koh khah 有感受, 田--nih ê sit 頭有 iáⁿ bē 急--得, tio̍h 照步來, pîn-thâu 來. 因為天公伯--á teh 做導演, 1 ê 風颱, 1 chūn 西北雨, tō 有可能 tī 短時間內毀掉 1 季 ê 粒積. 運動, 感情, khang-khòe, kám m̄ 是 oan-na án-ne ? Lán taⁿ-á ē-sái 粒積 ka-tī hit ê 領域 ê 事工 kap 人脈, 備辦 ke-si 等待. 國家社會 ê 情勢變化, 歷史改變 ê chhiàng-suh kám 要求 ē 來?
