氣身lou命@海a尾
Tú tio̍h台灣chit款真無品質ê基礎公共建設, chhōa eⁿ-á出門chhiâng-chiā hō͘人氣身ló͘命.
Sak車á lu幼eⁿ-á出去散步chhit-thô, kiàn-pái to khi-mó͘-chih chiâⁿ無爽快. 行tī大路邊e̍h-e̍h ê人行道, 車來來去去koh吵koh臭, beh閃mā閃無路.
人行道做kah 1 chat 1 chat, 行行--leh頭前soah無路--a; 若tú tio̍h工程ó͘路, iah是人行道整修(ná ta̍k不時to有所在ài整修), koh tio̍h-ài行出tī車路, 冒險kap車路ê車sio閃身.
行tī人行道mā hō͘人真無sù-sī, 地磚chia pit 1 tè, hia hiau 1 khám, eⁿ-á坐tiàm車á soah直直sìm, koh不時ài閃電箱, 車牌á kap路燈thiāu; koh chhiâng-chāi ē hō͘大大khang ê水溝kòa khê--tio̍h sak bē tín-tāng. 有時beh過車路, 人行道接車路無chhu-kiā, 1 khám大大khám, 若無tō是chhu-kiā kap beh過車路ê所在無kāng位, 真無合用.
Sak eⁿ-á出門to chiah-nī無利便, chiah-nī無順事--a, 若拖大kha kha-báng, iah是行動不便坐輪椅--ê, m̄-tō koh-khah無利便?
Chiah-ê基礎公共工程beh改善, 欠--ê是設計kap施工kám正經有teh考慮使用者實際使用ê利便kap sù-sī. Tō ná beh入到淡水學府路口大路邊ê人行道, chhāi kui大phiáⁿ用小花盆排字ê花牆, ta̍k工固定時間自動chōaⁿ水ak花, lán若pōng--tio̍h, 是beh hāⁿ出大路kap車sio搶路, iah是tio̍h chhûn-pān hō͘ ak kah tâm-lih-lok? Nah做ē出chit款hàm kah有chhun ê設計?
Tō ná chit-pái選舉聽tio̍h 1句話講, 連路to鋪bē平--a, beh講siáⁿ治國ê遠景? Lán除去tū-lān ài消透, 對án-ne hông當做第3等, 第4等人民ê「享受」, kám kan-taⁿ ē-sái tiām-tiām吞忍?
