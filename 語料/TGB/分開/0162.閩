『育嬰假』kap安胎假ê選票考量
2009年初, 中國國民黨政府ê行政院勞工委員會, 大力宣傳beh立法實施『育嬰假』, koh講勞工申請『育嬰假』ê時,「tio̍h經過頭家同意, koh, 頭家bē-tàng拒絕」, 同時強調有處罰違法頭家ê條款. Hit當時勞工普遍認為che是好ê政策, nah ē知, che kan-taⁿ是騙票ê手段niâ, 強調ka-tī是工人家庭出身ê勞委會主委王如玄, 因為beh安穩á khiā tiàm hit位, tō kan-taⁿ ē-tàng協助執政者做phah手來欺騙勞工.
Ùi hit tang-chūn ê時空背景來看, 有toh 1 ê資本家願意hō͘ ka-tī ê員工放假6個月, koh thang領60% ê薪水? M̄-chiah勞委會ē koh註明講「tio̍h經過頭家同意」, m̄-koh有jōa chē資本家ē歡喜甘願同意hō͘員工閒閒無tāi-chì? Che是『育嬰假』tio̍h-ài面對ê頭1 ê問題, 因為若是頭家m̄願pàng人, 有siáng敢kap頭家thiah破面要求『育嬰假』?
Tō有桃竹苗區申請失業給付ê申請者指出, i因為申請『育嬰假』, tī『育嬰假』teh-beh到期ê前3工, 接tio̍h頭家ê電話叫i免tńg去上班--a, 因為hit ê缺已經無--a, i不服sì-kè陳情, 公司無想beh hō͘ tāi-chì bú大, chiah請i tńg公司領非志願離職證書, i kan-taⁿ ē-tàng the̍h che去桃竹苗區就業服務中心申請失業給付. Che不免hō͘人質疑『育嬰假』到底是德政iah是惡法--leh? 事實已經chiâⁿ明顯--a!
安胎假tō koh-khah hàm--a, 因為安胎假siōng長ē-sái申請1冬, 增差是安胎假是以留職停薪ê方式辦理, kāng款ê道理, 有toh 1 ê頭家甘願pàng生產線iah研發單位減chió戰鬥力ê情形發生? He是關係tio̍h公司ê營運(thàn-chîⁿ) neh! 世間有toh 1 ê資本家無想beh thàn-chîⁿ, pàng員工tī厝閒閒無tāi-chì做少奶奶--ê? Koh再講, chit-má普遍lóng是小家庭, 本來ê雙薪家庭, 若是現減1份收入, koh tio̍h增加gín-á ê支出, chit-má ê景氣實在是hō͘一般ê上班族連想to m̄敢siàu想!
所以講, 無論是『育嬰假』iah是安胎假, 根本tō是pàng屁安狗心, m̄知是toh 1 ê勞委會ê giàn頭想--tio̍h ê方案, 真正輸--i!
講到tè che根本tō是中國國民黨騙選票ê手路, 因為中國國民黨政府kā勞工chia̍h死死, 認為勞工無智識, m̄ bat法令, 認為勞工好騙, chiah ē出chit款主意. Ah一般勞工soah認為「che是政府ê德政」, m̄知che是看ē tio̍h chia̍h bē tio̍h ê大騙局, 是勞委會替中國國民黨保衛政權ê步數, sui-bóng oan-na有受益者, m̄-koh受害者mā bē-chió. 勞工朋友ah, lí kám bat想--過, 若受害真有可能ē kui世人無châi-tiāu péng身, 除非lí有超人ê競爭力iah是非常專精ê第二專長, 若無lí māē chiâⁿ做失業勞工其中1 ê, 想看māi-á流落街頭ê街友, in kám ka-tī歡喜甘願--ê? 緊cheng-sîn! M̄-thang koh hông騙--a!
