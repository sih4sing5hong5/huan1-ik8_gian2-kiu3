Tháu-pàng@Noya
前1-chām-á情緒無jōa穩定, mā影響tio̍h ka-tī ê生活. 正經講--起-來, ùi 8--月開始食thâu-lō͘, ka-tī本底ê學生心態就一直無調整--過-來, ta̍k工thàu早lóng chiok怨chheh--ê.
是án-chóaⁿ tio̍h-ài去上班? 是án-chóaⁿ tio̍h-ài hông操gah beh死? 是án-chóaⁿ下班tńg--來lóng無精神? 是án-chóaⁿ ài做ê tāi-chì 1項都無做--tio̍h? 是án-chóaⁿ想beh改變soah lóng原在án-ne?
Kui月日落--來, lóng kiu tī ka-tī烏暗ê siū內底, 一直到雞teh啼鳥teh叫, 第1 lo̍h光線chhiō--落-來ê時, chiah知iáⁿ, m̄-tāⁿ ài解放ka-tī ê過去, koh ài解放ka-tī ê心.
這chām-á心靜--落-來, ta̍uh-ta̍uh-á行入去ka-tī ê心, kā ka-tī ê全部lóng挖--出-來, 鋪tī日頭下kha pha̍k. Tī chia, 有1-kóa是ka-tī m̄願去面對--ê, 因為會驚惶會kiàn-siàu. M̄-koh斟酌反省檢討了後會發現, 驚人--ê kā se̍h--過了後, 就是1個新ê開始.
真正面對ka-tī ê烏暗, chiah有才tiāu行ǹg光明.
這幾工, thàu早起--來ê時, 心情發生化學變化, 變gah kap éng過無kāng款. 這chūn góa chiah發現, 做人上oh mā上簡單--ê, 就是挑戰ka-tī, hō͘靈魂親像海湧, hō͘肉體親像kôan山, hō͘神經親像季風, hiah-nī敏感勇在ǹg前衝--去.
Góa chiok愛chit-má ê ka-tī, 雖bóng koh有kóa khih角, 等góa kā補hō͘圓滿.
