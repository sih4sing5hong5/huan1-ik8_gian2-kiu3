Chiaⁿ月12立委選舉, 決定iáu是tio̍h tńg去tǹg廢票.
A伯照常無閒teh替民進黨立委候選人走chông, 想bē到chit-tàu連老父mā chò-hóe去「行路」(chham候選人tī庄內拜訪).
11暝, ná看選舉公報, ná kap sī大人講選舉. Góa問in政黨票beh投hō͘ toh 1黨?「國民黨」, 老父án-ne講, 續--落-去開始kiāu陳水扁, 講i kā台灣人ê希望lóng phah-pháiⁿ--去.
隔tńg工投票日, A伯顧tī投票所外口, 看góa有tńg--去, koh kā góa說多謝, góa pháiⁿ-sè kā講民進黨the̍h無góa chit票. Hit暗開票, kui盤藍.
Eng暗叔伯小弟來teh問身分證phàng見beh án-chóaⁿ處理, 為tio̍h án-ne, i koh hō͘ góan a伯--á罵, 講tio̍h che, góa chiah知影góan小弟mā無去tǹg. I講:「民進黨kap國民黨kāng款爛! 台灣tō是chiah-nī爛, 無希望.」
Góan小弟普遍時á無teh看報紙, 新聞, mā無teh講政治, 對政治m̄-nā無趣味koh ià-siān, m̄-koh a伯是民進黨thiāu-á-kha ê關係, koh án-chóaⁿ iáu是ē去tǹg票, tǹg hō͘民進黨. Chit-kái, 2 ê小弟1 ê ài上班無去tǹg, 1 ê是thiau-kang bòai去tǹg. 是án-chóaⁿ 1 ê無政治意識ê少年人, ē講出chit款話──「台灣無希望」?
Koh來是換chiah-ê出社會chia̍h頭路ê少年--ê taⁿ社會責任, 有jōa chē像góan小弟án-ne看bē tio̍h未來ê ǹg望? 1 tīn無ǹg望ê人teh keng chit-ê社會, án-ne台灣ē行tùi toh位去? 是siáng kā台灣bú kah chiah-nī àu? Lán是m̄是ē怨chheh頂1代交hō͘ lán無ǹg望ê台灣?
Ta̍k-ê lóng講民主tō是人民做主, 透過選舉選出人民代表, m̄-koh kiàn-pái選m̄是國民黨tō是民進黨, lóng是hit-kóa人/世家teh輪, koh-khah án-chóaⁿ選iáu是hông限制tiâu--leh, 「kéng 1 ê khah無hiah àu--ê.」 Chit-piàn立委選舉, sui-bóng有所謂ê「第3勢力」, m̄-koh iáu是hit-kóa人, in普通時á teh做siáⁿ-mih tāi-chì? 有累積siáⁿ? Ta̍k-ê beh án-chóaⁿ ē支持?
Kiàn-pái選舉民進黨to操作做「最後1戰」, 台派mā tòe leh tī邊--á hoah燒, bē-su無支持民進黨tō是無愛台灣. Kám講愛台灣, beh台獨, beh建國, ài尊嚴, ài正義, tio̍h-ài支持民進黨? 30冬選舉--落-來, 結果是失望, ut-chut, 不滿, bē爽, chheh心. 到taⁿ國民黨iáu kui-châng好好, 民進黨soah kiōng-beh信用破產.
Mài koh講siáⁿ-mih愛台灣tō是愛民進黨, 支持本土政權, 民進黨若選輸外來政權tō koh tńg--來-a, 民進黨m̄是台灣ê孤kiáⁿ.
重要--ê是lán beh án-chóaⁿ生存--落-去, lán beh ài siáⁿ-mih款ê生活, lán beh走chhōe siáⁿ-mih款價值, 未來ê ǹg望tī toeh?
