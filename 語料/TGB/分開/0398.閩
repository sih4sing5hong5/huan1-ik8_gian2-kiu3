變做「台灣」國民黨了後
蘇貞昌tī「世界台商長昌之友會」講: 經過2000年kap 2004年ê大選, 泛藍lóng無放棄中國統一路線, 所以一定ài hō͘ 2008年變做統派siōng尾--á 1場選戰, án-ne來,「中國」國民黨選後tōē變做「台灣」國民黨.
先mài講中國國民黨選後是án-chóaⁿ tio̍h ē變做台灣國民黨, tō準ē變做台灣國民黨, ah了後--leh? Kám講chit 2黨ê本質ē改變, koh來bē koh kap財團, 烏道, 地方派系pa̍k chò-hóe, tàu-tīn建立Formosa共和國?
講實--ê, lán ùi民進黨編列1億6千萬ê競選預算, tō thèng-hó知影che是老百姓sńg bē起ê選舉. 若m̄是後壁有大利益集團支持, chit款選舉經費siáⁿ人the̍h ē出--來? Kah若2黨ê本質sio-siâng, án-ne chit-pái ê選舉有siáⁿ意義?
有chi̍t-kóa獨派ê朋友ē講, 2008年若hō͘馬英九the̍h--去, 第2工五星旗tōē插tī台灣ê土地. Chit款講法hō͘ góa愛笑. 若準連保衛ka-tī國土ê決心to無, kan-taⁿ siàu想用1張選票tō beh解決所有ê tāi-chì, án-ne mài講ka-tī是獨派. Góa個人認為投機派khah適合chit-kóa人iah是團體.
Khah早台灣民亂ê時, 人民lóng ē tī厝內khǹg 2支旗á, 1支是政府軍--ê, 另外1支是反抗軍--ê, 時到chiah看輸贏插旗á. Che hōan-sè oan-na是現此時chiâⁿ chē台灣人ê想法! 雖bóng知影tio̍h愛台灣, ài台灣koh-khah好, m̄-koh soah無進1步ê決心kap勇氣.
Góa teh想, 假使有1工, 台灣ta̍k ê人lóng chhôan 2 hù棺材, 1 hù ka-tī用, 1 hù té敵人ê死體, án-ne台灣tōē建國成功--a.
