Phah hō͘ lí半sió死, chit-má開始自然發展
庄 á 內原底 10 外 ê 人 tàu-tīn 做厝邊, to iā 好好, 有人好 gia̍h, 有人 sàn-chhiah, 有人大 kho͘, 有人 ta-sán, 總--是無人 ē 去 chau-that 別人, chiù-chōa 別人死.
某 1 工來 1 ê 外江人, phāiⁿ chhèng giâ 刀, chi̍t-ē khiā tiāⁿ, chhiⁿ-tiāⁿ pe̍h-tiāⁿ 開 chhèng 亂使彈, 弄刀 o͘-pe̍h phut, 自來 khiā tī chia ê 民人, phòa 病--ê 自 án-ne hō͘ phut--死, ta-sán--ê 送去 tòa 加護病房, 連大 kho͘ 勇身--ê 去病院掛號了後 mā 入院觀察.
Chit-ê 外江--ê kā ta̍k-ê ê chîⁿ 銀款款--leh lóng 當做 ka-tī--ê, tī 庄頭做霸王, 外庄有人看 bē 做--得, 來 kā giâ, 問 i 是 án-chóaⁿ án-ne kā 人 lêng-tī, bē-kiàn-bē-siàu m̄ 知 thang 退悔?
外江--ê the̍h 1 tè 牛排 bóng 切 bóng pō͘, 表情 kài 無 tā-oâ, 講:「Khàu-iau ! Che góa nah ē 知, taⁿ góa a̍h 無去 kā in tín 動--tio̍h-a, in beh tī hia hiⁿ-hiⁿ-haiⁿ-haiⁿ peh bē 起--來, 是 kap góa 有 siáⁿ tī-tāi?」
外庄 ê 人應:「Thài 有 án-ne--ê ?」
「Ah tō 自 chit-má 開始自然發展, sûi 人看本等展功夫, sion̄g-kài 平正--ê-a, 無是 beh án-chóaⁿ ?」外江--ê 講 tio̍h 面 á 笑笑, 牛排 ê 油 ùi chhùi 角直直 tin--落-來,「自然發展天地理路, 是 toh 位 teh 無公平?」I 目 chiu 對直看--人, kài-sêng 直理直路.
