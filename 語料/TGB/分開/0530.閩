17世紀地理大發現, 替西方各國爭奪海上霸權鋪路. 18~19世紀歐美國家積極擴展海外殖民地, 迫鎖國250年的日本接受帝國主義的「洗禮」. 1868年明治維新後, 日本開始資本主義發展. 1895年日本統治台灣後, 開始殖民地剝削. 有清國時代累積的基礎, 台灣才能在日本統治初期形成南北互有聯絡的反抗清國兵與日本兵. 初期的武裝反抗, 是地方頭人領導的保衛鄉土的行動.
讀《羅莎‧盧森堡傳》, 看tio̍h Rosa Luxemburg kui世人勇敢teh kap體制鬥爭ê性命力. 讀冊, 做研究, 寫文章, 出冊, 演講, bú組織, 做宣傳khang-khòe, ùi i接觸革命運動了後, chiah-ê tō是i ê生活重心. Chiâⁿ做德國社會民主黨(SPD) ê思想家, 政論家, 組織者kap演講者, i phēng SPD其他領導者koh khah優秀, koh khah phah拚, koh khah要求ka-tī. Ùi chia看--來, beh chiâⁿ做革命者, 除去思想hām行動, koh ài有驚--人ê意志力hām樂天ê精神力量teh keng, 特別是i ê身體狀況hiah-nī-á bái.
I用唯物辯證法teh分析歷史發展ê規律, 總結歷史, mā檢討運動ê經驗, ùi chia chhōe新ê發展ê決定因素kap趨勢. 客觀ê社會環境情勢hām物質條件, koh有主觀ê人民意識思想, 是Rosa Luxemburg teh判斷革命時機ê 2 ê條件.
對lán來講, 看過hiah chē世界歷史hām革命運動了後, lán án-chóaⁿ用世界經驗來看台灣歷史ê發展? 是án-chóaⁿ lán ùi 17世紀中一直hông殖民到taⁿ? 清國時代ê反抗是án-chóaⁿ ē失敗? Hit chūn ê社會基礎是siaⁿ? 日本時代ê反抗kap清國時代有siáⁿ-mih無kâng? Hit chūn ê物質條件是siáⁿ? 人民ê反抗意識到toh? 228 tī歷史上tī政治上ê意義是siáⁿ? 中華民國ê統治基礎是siáⁿ? 反抗運動行到toh 1 khám-chām--a? Sio連續反抗失敗, 長期被殖民統治, 造chiâⁿ lán siáⁿ-mih款被統治ê「智慧」? Lán ài了解過去ê限制kap不足, ùi chia chhōe tio̍h運動koh pháng--起-lih ê基礎, chhiâu-chhek lán ê方向.
台灣歷史發展到陳水扁政府teh hoah ài保衛「本土政權」ê khám-chām, hō͘陳水扁政權kā民族矛盾the̍h來am-khàm in kap台灣被壓迫大眾ê階級矛盾. Chit ê時chūn, Rosa Luxemburg對運動ê檢討kap對頭人ê批判, tú-á好thang來印證台灣社會ê問題.
Tī農業社會ê清國時代, 經過190冬ê封山海禁, 中國福建廣東開始大量移民(走路求生存), 統治者koh是放牛食草ê統治心態, siōng直接ài面對--ê tō是原住民, 平埔kap漢人ê生存鬥爭. 為tio̍h beh生存, tio̍h搶土地搶水源, tī che過程發生ê衝突是生存鬥爭, m̄是族群矛盾. 台灣話講:「放屎號jiah」,「陳tú陳, gia̍h刀á sio殘; 蔡tú蔡, 神主牌á kòng-kòng破.」無kāng族群, 無kāng宗族, 無kāng所在, 無kāng姓koh有無kāng職業lóng有面對生活產生ê衝突.
面對清國統治者ê經濟剝削kap萬萬稅, 人若活bē落--去當然tō想beh péng, 3年1反, 5年1亂, 統治者利用人民互相ê生存矛盾, 分化被壓迫者ê反抗力量, 台灣hō͘清國統治212冬, kiàn-pái造反lóng是「義民」鎮壓「暴民」. Hit chūn ê台灣iáu無形成全體人民共同運命ê意識, 對統治者ê反抗kan-taⁿ是反生存壓迫. M̄-koh清國經濟剝削ê規模擴大, 開港kap島內貿易ê發展, koh經過200冬大大細細ê造反事件, hō͘本底守tī ka-tī生活範圍ê地方觀念ta̍uh-ta̍uh-á phah--開, 替後1階段形成ê台灣人意識phah基礎.
17世紀地理大發現, 替西方各國sio-cheⁿ海上霸權鋪路. 18~19世紀歐美國家積極teh擴展海外殖民地, 逼鎖國250冬ê日本接受帝國主義ê「洗禮」. 1868年明治維新了後, 日本開始資本主義ê發展. 1895年日本統治台灣了後, 開始殖民地剝削. 有清國時代累積ê基礎, 台灣chiah有法tō͘ tī日本統治初期形成南北有聯絡ê反抗清國兵hām日本兵. 初期ê武裝反抗, 是地方頭人領導ê保衛鄉土ê行動.
讀冊人ê中國士大夫思想hō͘反抗運動跳bē出封建koh保守ê中華民族主義ê限制, ùi清國時代ê「反清復明」, 到台灣民主國ê「永清」, 一直hō͘中國封建思想縛tiâu--leh, tiâu tī效忠舊頭家ê觀念, ná ǹg望統治者「良心發現」, ná siàu想西方強國保護. 另外1方面, 面對日本外來殖民統治, 開始形成「台灣人意識」, 無koh pun漳/泉, Hō-ló / Hak-ngìn, 漢人/原住民--a.
Tī日本高壓統治kap鎮壓武裝反抗ê另外1面, mā開始近代化ê建設, 建立現代化ê衛生, 公共行政, 交通kap經濟. 對付「驚死, 愛錢, 顧面子」ê台灣人, 統治者開始安tah地主, ta̍uh-ta̍uh-á形成óa附統治者ê本土資產階級(買辦). 台灣人ê教育水準提升了後, 海外留學生chih接tio̍h世界進步思想, koh有社會主義kap民族主義ê影響, 台灣人開始開展政治運動.
Kap第3世界國家kāng款, 留學生ùi殖民母國chah--tńg-來ê進步思想, hō͘反抗運動chi̍t開始是beh同化beh自治. 結合地主, 本土資產階級, 知識份子ê台灣文化協會, 承認日本外來政權統治, tī「自治」chit ê終極目標ē-kha, chhui-sak台灣議會設置請願運動, koh有文化啟蒙ê khang-khòe. 1928年台灣共產黨成立, tī黨綱第1條寫明beh爭取台灣民族獨立, kā反抗運動提升到民族民主解放運動. 看tńg來現此時m̄知是toh 1國ê「民主進步黨」, tī申請中華民國認證成立chìn前, tō先接受蔣經國開ê條件: bē-tàng主張台灣獨立, bē-tàng宣傳共產主義, bē-sái修改憲法, bē-sái改變國體國號.
日本國內政治經濟變化, 影響殖民統治政策. 1923年解除台灣人bē-tàng組會社ê限制, 台灣地主開始投入產業hām金融投資. 本土資產階級為tio̍h beh爭取koh khah大ê發展空間, 增加ka-tī ê政治影響力, 進行符合ka-tī利益ê議會請願運動. 本土資產階級1方面有kap統治者ê民族矛盾, 1方面koh有kap一般勞苦大眾ê階級矛盾, 議會請願運動ē失敗反映chiah-ê矛盾. 統治者極加pun kúi ê總督府評議委員會ê位that地主ê嘴, 連自治ê要求to免想. Lō͘尾林獻堂因為hō͘銀行討siàu ê壓力, 宣佈放棄議會請願運動.
議會請願運動13冬內提出15 pái ê申請, 一直無得tio̍h統治者ê回應. 知識份子ta̍uh-ta̍uh-á kā khùi力khǹg tī文化協會, 啟發人民大眾ê文化思想, 支援農民工人ê抗爭. M̄-koh台灣經濟hām社會結構ê轉變, kap讀冊人ê性格, hō͘文化協會內底無kāng出身, 無kāng階級ê台灣人有無kāng立場, tiâu tī beh koh停留tī民主運動(議會/自治), iah是khiā tī勞苦大眾ê立場追求民族kap階級解放. 有文化協會做思想啟蒙ê基礎, 台共chiah有thang kap農民工人建立聯繫kap組織, 繼續發展民族民主解放運動.
M̄-koh日本共產黨tī日本國內hông鎮壓, koh有第三國際對資本主義社會發展趨勢ê判斷ê影響, kap中國共產黨介入, 造chiâⁿ台共內部ê人事鬥爭, hō͘台共無法tō͘好好á發展--落-去, 致使影響無夠闊面, 思想無夠深化. 總--是, tī日本時代開始ǹg性命共同體發展ê意識, hō͘台灣人tī 228事件ê時, 有才tiāu真緊tō形成全島ê武裝反抗.
日本時代台灣讀冊人ê「祖國」觀念, 雖bóng是不止á空ê概念, tī 1945年日本戰敗, 中國國民黨接管台灣ê時, in動員群眾歡迎祖國軍隊入來台灣. 228事件ê時, chiah-ê地方頭人, 知識份子soah hō͘中國國民黨thâi ê thâi, lia̍h ê lia̍h, ta̍k-ê chiah ùi祖國惡夢--nih cheng-sîn.
中華民國繼承日本時代ê統治基礎, 透過武器鎮壓, 經濟壟斷, 思想洗腦chit 3大統治術, tī「反共復國」神話--nih, 台共領導ê民族民主解放運動ê歷史, ùi chia hông切斷, 台派教授學者無人敢強調台共ê歷史, khah宣傳iáu是議會派, 自治派chiah-ê投降思想. Tī中華民國ê歷史解釋kap文化霸權--nih, 民族矛盾hō͘ in操作做族群衝突, 台獨主義者tō是製造族群衝突ê罪人.
Ùi祖國惡夢--nih cheng-sîn ê台灣人, 面對中華民國ê戒嚴統治, 繼續發展對抗性ê反抗運動. 日本時代留--落-來hō͘國民黨thâi無tio̍h ê地方頭人, ùi爭取議會權來phah開台灣人反抗運動ê政治空間. 國民黨為tio̍h beh穩固統治基礎, 化解統治危機, 採用過去統治者「以台制台」ê政策. 選舉活動phah--開ê空間, hō͘戒嚴時代ê台灣人有表達反抗ê機會, 強化反國民黨ê意識, 促成80年代熱phut-phut ê群眾運動.
M̄-koh國民黨有限度開放ê選舉運動, 另外1方面mā限制台灣人反抗意識ê繼續發展, 無koh提升到以被壓迫階級做主體ê反抗意識, 台灣人ê反抗運動tō án-ne ta̍uh-ta̍uh-á hō͘選舉頭人引chhōa行tùi體制內ê改良運動去--a.
中華民國犧牲農業來促進工業ê建設, 形成80年代群眾運動發展ê條件. 農村破產, 農村人口流入去都市, 工業區kap加工區, 台灣勞工犧牲家庭時間kap勞動換--來-ê soah是鞏固chió數統治集團ê利益kap koh khah大ê剝削. 群眾運動kā台灣人長期hō͘國民黨政權壓迫ê不滿kui ê爆發--出-來, m̄-tāⁿ挑戰國民黨ê政治限制, koh挑戰思想ê限制. 透過政治聚會kap街頭抗爭, 台灣人ê政治意識一直teh提升, mā 1 pái koh 1 pái提升抗爭訴求ê層次, 逼國民黨讓步, 無法tō͘ koh用過去高壓統治kap政治經濟壟斷ê手段, 台灣人爭取tio̍h phēng過去koh khah chē ê民主成果.
群眾運動lòng--出-來ê政治空間kap民主成果, soah hō͘群眾運動培養--出-來ê選舉頭人搶--去佔--去, pìⁿ做是chió數政治精英ê成果, hō͘政治精英hoah做是選舉路線大勝利, 嚴重造chiâⁿ群眾運動hō͘選舉運動收編--去, 人民群眾pìⁿ做in kap統治者pun利頭討資源ê棋jí-á. 民進黨主導ê體制改良路線, 跳bē出日本時代文化協會ê發展kap限制, ta̍uh-ta̍uh-á kap人民群眾ê反體制抗爭路線切割, 1方面吸收人民群眾ê反抗力量, 1方面打壓抹烏群眾路線.
本底是國民黨控制ê政治經濟資源, 以台制台政策收tio̍h效果了後, 致使國民黨ài pàng資源hō͘民進黨, 財團, 買辦. 台灣本土勢力teh kap統治集團搶資源ê過程, 需要koh khah大ê政治權力做bah-kuh, 李登輝tī國民黨內底kap中國人ê鬥爭, 省長直選, 總統直選, hō͘李登輝hām陳水扁奴才變管家. 台派勢力óa附tī李登輝kap民進黨身軀邊, jú來jú ká入去中華民國體制內底ê個人利益鬥爭, 體制改良pìⁿ做向體制投降, phēng舊統治集團koh khah需要鞏固個人利益ê來源──中華民國體制.
是án-chóaⁿ台灣ê反抗運動終其尾lóng行tùi議會選舉--去? 是án-chóaⁿ民進黨kōaⁿ人民群眾ê人頭入體制, chiâⁿ做新統治聯盟ê執政黨了後, 台灣人iáu tháu bē開民進黨情結hām李登輝情結?
Ùi鄭成功時代一直到國民黨時代ê保甲制度, hō͘台灣人狗咬狗, 無法tō͘形成集體ê被統治意識, kan-taⁿ怨人gâu, 10 ê人tō有11 ê派系, 造chiâⁿ台灣人互相bē服ê山頭文化.
中國封建保守ê「尊王」思想, kap中國士大夫ê思想, 對統治頭家效忠, 若換1 ê新頭家, tō搬舊頭家出來抵抗, ùi反清復明, 永清, hō͘日本人管khah贏hō͘國民黨管, 一直到chit-má普遍有人teh講hō͘民進黨做不如koh tò-tńg去hō͘國民黨管chiah-ê講法, kám講台灣人生成ài有統治者kā lán統治? Kám講lán lóng bē-tàng ka-tī做主人? 一再hông屠殺kap鎮壓, hō͘台灣人m̄敢chhap政治, 反抗事業交hō͘別人去做tō好, 橫直別人ê gín-á死bē了, thàng候人若做有起--來, lán chiah去óa--i, khah hiông--ê tō割稻á尾, chiah koh翻頭tò chàm 1 kha. 反形ê頭人文化tō是án-ne形成--ê. 讀冊人立場sóa來sóa去ê性格, mā造chiâⁿ台灣人ê反抗運動階級意識無明確. 西方各國ê知識份子是khiā tī勞苦大眾ê立場, 行tī群眾頭前; 台灣ê讀冊人是teh ǹg統治者恩賜ê利頭, khiā tī背叛勞苦大眾ê立場, bih tī群眾後piah.
台灣一直無思想kap歷史ê清算, mā無整理, 檢討過去ê反抗經驗, chiah ē一直tī kāng款ê問題--nih滾ká, 跳bē出--來, 無法tō͘有經驗ê累積. 另外lán mā tio̍h ùi時代背景kap物質條件來看反抗運動ê發展, 無論toh 1時代ê反抗運動lóng是teh回應hit ê時代ê社會條件, mā是hit ê社會條件限制反抗運動ê發展. Tī清國時代ê封建農業社會, 農民暴動是頭1 ê階段, 交通hām資訊流通無利便, 造chiâⁿ無法tō͘形成全體台灣人ê意識, 暴動當然chiâⁿ緊tō hō͘統治者分化, 鎮壓--a.
到kah日本時代, 有頂1階段形成ê社會條件, 進入以台灣人對抗外來殖民ê民族反抗階段. 議會運動促成思想啟蒙, 思想啟蒙促成社會運動ê基礎. M̄-koh tī農民佔主體ê日本時代, 階級意識iáu真粗淺, 台灣人意識koh chham-lām祖國ê幻想, 反抗運動tòe大戰ê爆發hō͘統治者ah落底, m̄-koh soah替台灣人ê民族民主解放運動phah基礎.
中華民國來台統治了後, 無論是統治政策iah是反抗運動lóng行bē出日本時代ê規模. 選舉路線hō͘台灣人高度自治了後, 台灣人政治經濟精英soah形成買辦階級, kap舊統治勢力kap做新統治聯盟, 台灣koh 1 pái面對民族kap階級ê壓迫. Koh來ê反抗運動的確ài清算投機者, tī早前留--落-來ê基礎繼續做思想ê深化, 組織勞苦大眾ê階級陣線, 對抗新統治聯盟.
Lán若整理各人tī運動kho͘-á ê經驗, ùi社運ê開展, 反國民黨, 經過民主開放, 選舉, 到民進黨執政, 社運消退ê過程, hōan-sè mā看ē tio̍h台灣歷史發展ê縮影.
Rosa Luxemburg講tio̍h議會路線ê限制, 簡單1句話tō清楚--a:「參加資產階級政府ê社會黨ê人, tio̍h面對chit款選擇: beh, i tio̍h-ài不時khiā tī反對ka-tī ê部長hām同事ê立場, án-ne來, 的確ē hō͘ i無官thang做; 無, i tō mài koh做社會黨ê人.」對行議會路線ê投機者, Rosa Luxemburg講:「In kā罷工當做1支刀á, ài看in ê需要決定beh用iah是禁止. Beh用ê時, tō kā刀á the̍h--出-來; bòai用ê時, chiah koh收起來khng tī lak-tē-á.」議會路線m̄是完全bē行--chit, m̄-koh ài清楚主體是siáⁿ, 條件是siáⁿ. Rosa Luxemburg對beh行議會路線ê條件ê看法是:「統治階級ài知iáⁿ tī SPD議員後piah, 有1 tīn人民teh等teh看, 若有需要, in ē使用革命ê拳頭母.」
民進黨tō像Rosa Luxemburg teh批判ê SPD ê投機者, kā群眾運動當做棋jí-á, beh用ê時, tō動員群眾行街頭; bòai用ê時, tō講群眾是「街頭暴民」,「台獨基本教義派」,「台獨法西斯」,「大福佬沙文主義」, 禁止黨員參加群眾發起ê街頭遊行. 本底人民是為tio̍h beh追求台灣獨立chiah kā民進黨送入去立法院kap總統府, 選舉ê時, 民進黨the̍h台獨口號吸選票, 選後, 若koh講台獨tō hō͘ in講做是製造族群衝突. 目的pìⁿ手段, 民進黨khiā tī反對台灣被壓迫階級ê立場, 已經pìⁿ-chiâⁿ做台灣人追求民族kap階級解放ê敵人--a.
無論是beh民主, 進入體制反體制, iah是左派思想, lóng是為tio̍h beh追求民族獨立chit ê目的服務--ê, 放棄chit ê目的ê民主tō是假民主. 日本時代台共領導ê民族民主解放運動, 民進黨kan-taⁿ行到1半tō tòng-tiāⁿ--a.
Lán ē-tàng ùi世界革命歷史學tio̍h經驗(m̄是copy), 台灣革命ài評估台灣社會ê條件. Án-ne來, lán chiah ē清楚lán行到toh 1 khám-chām, koh來ài做--ê是siáⁿ? 免koh對民進黨有期待, 免koh kap台派teh ko-ko纏lā bē清.
對lán來講, lán ài積極面對準備khang-khòe, 做思想武裝, 觀察社會力ê變化, ài tī符合社會條件ê情勢--nih, 引導反抗運動ê潮流.
