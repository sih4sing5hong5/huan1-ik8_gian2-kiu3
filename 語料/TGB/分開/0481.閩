韓國學生運動者ē行入群眾
問: 無kāng路線ê選擇, ē造chiâⁿ siáⁿ款無kâng ê影響?
應: Che ē-sái ùi日本kap韓國學生運動ê無kâng看--出-來. 日本學運tī 70年代iáu真強, m̄-koh tī學運了後, 學生運動者大部份lóng去國會做助理, chiah koh ta̍uh-ta̍uh-á變做議員, kap台灣ê情形真sio-siâng. M̄-tāⁿ bē-tàng改變政治結構, koh ká tī內底跳bē出--來, 學運ê經驗hō͘ in ê鬥爭手路koh khah厲害, 欺騙人民ê齣頭mā koh khah幼路. 日本資本主義真發達, 社會異化mā真嚴重.
韓國學運tō無kâng--a, in左派ê路線清楚, 學生運動者本身tō是實踐者, 有chiok chē學生出業iah是停學去工場做工, 加入工會, 投入工運. In ê文化價值觀kap日本chiám然無kâng, 厝--nih若有人做工會ê理事長, tō ná像台灣ê學生gín-á考tio̍h台大kāng款, kui chōa街á ē pàng炮á慶祝, 韓國社會ê文化mā tòe leh改變, 勞動者是有尊嚴--ê, 社會mā khah有公義.
所以講, 台灣若beh起造1 ê新ê社會kap文化, 運動路線tio̍h-ài明確, 無kāng路線ài切割清楚, che tio̍h-ài鬥爭, 對走chho̍ah--去ê人lóng tio̍h批判, ùi chia產生警告iah是阻擋ê效果. 若無, 運動ē oh推展, 甚至ē影響後1代kui ê社會, 因為智識份子若m̄知ài為人民服務ê時chūn, kui ê社會kan-taⁿ ē jú來jú hāi.
問: 智識份子ài án-chóaⁿ幫chān人民群眾?
應:人民ê文字權kap智識權lóng hō͘體制剝削, 智識份子有思想武器, in beh khiā tī siáⁿ-mih立場, 對chit ê社會有chiok關鍵ê影響.
智識份子ài行入民間, 替人民講話, kā思想武器還hō͘人民, 建立人民ê自信. 智識份子koh khah ài去批判台灣錯亂ê經濟, 政治, 文化kap社會結構, hō͘人民了解ka-tī ê處境.
像勞資爭議ê時, 往往是「資方犯法, 勞方無辦法」. Chit ê時chūn智識份子ài kap權利受tio̍h壓迫ê勞工khiā chò-hóe, 提供法律chit項思想武器hō͘勞工, 增加勞工ê信心thang大聲對抗違法ê資方. 智識份子tī chit ê過程ê功能是不止á大--ê.
相對來講, 若是智識份子óa過統治階層hit pêng, chit ê武器tō koh khah恐怖--a, i ē編chi̍t-kóa mi̍h-kiāⁿ來騙勞工, 所以確定運動ê路線chiok重要--ê, che mā是ùi實踐內底ta̍uh-ta̍uh-á體會--出-來-ê.
「外勞」影響tio̍h台灣勞工ê生存kap khang-khòe
問: Tī現實環境--nih, lán ê勞動者tú tio̍h siáⁿ款危機?
應:台灣勞動者tú--tio̍h ê危機, 主要有開放外勞, 國營事業民營化kap資金外流chiah-ê問題!
先來講外勞ê問題. 外勞政策對財團chiâⁿ好khang, ē-sái降kē勞動成本, 延續產業性命. 1991年台灣引進外勞了後, 勞動者sûi ài面對khang-khòe hām生活ê壓力, 特別是原住民勞工, 部落經濟崩盤了後in ùi部落流浪到都市, 資源分配無平等hō͘ in chiâⁿ做都市siōng kē層ê勞工, 靠勞動力討thàn. 引進外勞替代台灣勞工ê勞動力了後, in soah來失業, choaⁿ-á koh tńg去部落, lim酒渡日子.「外勞政策」對原住民ē-sái講是「滅族政策」, mā是台灣社會資源分配無平等siōng悲慘ê證明. 對其他勞工來講oan-na是án-ne.
外勞政策ùi原初ê「補充性」變做「替代性」, m-tāⁿ壓迫kē層勞工, 所有ê勞力密集產業像紡織業hām電子業lóng有影響--tio̍h. 外勞問題是台灣官商勾結siōng典型ê政策.
Koh有1點ài講--ê是, 有chiok chē無反對引進外勞ê人強調講外勞本身mā是勞工, khiā tī社會主義ê立場, 世界勞工lóng kāng款, che góa mā承認; m̄-koh運動有階段性ê任務, tng lán ka-tī ê問題無法tō͘解決ê時chūn, soah去講外勞工作權ê問題, che tō顛倒頭péng--去-a, lán mā thèng好批判有chit種主張ê人根本無真正看tio̍h人民ê痛苦. Koh再講, 若照世界革命ê原則, mā tio̍h先處理本國勞工ê問題了後, chiah koh做國際勞工運動ê聯結, án-ne chiah是照順序, 有步調koh真正ē-tàng解決問題ê方法.
