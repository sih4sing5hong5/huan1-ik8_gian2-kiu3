職訓局kap就業服務中心ê官員lóng是政客
中國國民黨政府執政無能, 造chiâⁿ目前失業率一直真kôan, 中華民國行政院勞工委員會職業訓練局所屬ê就業服務中心, ta̍k冬soah koh tio̍h舉辦大細場100場以上ê現場徵才活動, 因為效果無jōa好, mā hō͘人質疑是teh消化預算, 負責主辦ê就業服務站, mā hō͘人看做是政府欺騙失業者ê幫兇!
Sui-bóng政府一再表示『春燕已經回來了』,『景氣已經回春了』, m̄-koh事實上, 到目前為止台灣勞動市場iû-gôan真bái, 失業率oan-na降bē落--來, 一般失業者對各地ê就業服務站mā ná像已經無信心--a.
有求職者講, i大學出業, tī學校ê時koh是班代表, 前1份khang-khòe是tī科技開發公司做主管, m̄-koh年前公司hiông-hiông宣佈關門, (照i講, hit間科技開發公司m̄是真正ài關門, 是頭家為tio̍h個人因素無beh koh經營), 總經理以下ê員工ta̍k-ê lóng失業--a.
I利用tī大學ê時班聯會ê關係, 得tio̍h各地就業服務站辦理現場徵才ê資訊, mā聯絡公司同事chò-hóe去應徵kap面試, m̄-koh總--是充滿希望去應徵, 結局soah lóng失望倒tńg--去, 因為無論筆試iah面試lóng hō͘頭家滿意, 頭家mā答應ē tī 1禮拜內khà電話通知結果, soah知lóng是騙局, i根本to無接tio̍h任何消息. Koh-khah hàm--ê是主動去到頭家ê工場面試, soah tú tio̍h hō͘ in無法度接受ê對待, 因為有chi̍t-kóa公司ê高層主管去面試ê時, 頭家kan-taⁿ派小助理來面試, in hông要求ài做第2 pái複試ê時mā無看tio̍h有決策權ê主管出面接待, 根本tō是teh kā in裝siáu--ê.
Chit款情形, 主辦單位ê就業服務站kám m̄知? 是án-chóaⁿ beh hō͘ chit款廠商來辦徵才? 職業訓練局一再要求各中心ài辦理現場徵才, 職訓局kap就業服務中心知影問題soah無反應, che tō是政客ê表現, kan-taⁿ顧ka-tī ê利益niâ, 承辦ê各站mā chiâⁿ做chit款騙局ê幫兇.
求職者koh講, sui-bóng「1111」kap「104」人力銀行ê工作機會有chi̍t-kóa問題, m̄-koh勞委會職訓局ê「全國就業e網」問題koh-khah大, 因為其中有真chē比例慓記『額滿勿推』,『已有人選』,『自行推薦』…… chiah-ê hō͘人sa無ê求才機會, ùi字面來解說, chit款工作機會根本to無存在! I m̄-chiah質疑講chit款工作機會根本是假--ê, 是為tio̍h chit-má真bái-châi ê就業率teh製造假象, 欺騙無知ê失業勞工kap社會大眾, chit款做法實在是koh-khah可惡!
