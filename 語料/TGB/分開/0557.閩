228若到, 台灣chit間siáu病院tō koh全體發作1 pái.
立場sóa來sóa去ê台派學者發表228事件研究報告, 馬英九講228是hit chūn政府ê責任, m̄是國民黨ê責任; 國民黨koh phah 1 tè記錄片beh來記念228. Hit-kóa受難者家屬講bē-tàng in有the̍h tio̍h補償金, tāi-chì tō beh chún soah......
228 kám kan-taⁿ是hiah-ê精英kap受難者家屬ê tāi-chì? In用無辜, 冤枉ê角度來突顯統治者ê暴力, 侮辱台灣人反抗ê精神hām正義, chit-má the̍h tio̍h chîⁿ--e, koh有siáⁿ-mih立場thang講話? 台派學者kā台灣人反抗統治者ê鬥爭, 解釋做生活水準無kâng造chiâⁿ ê族群衝突, hō͘支那集團ē-tàng續chit ê話尾koh講做是『官逼民反』iah是『民逼官反』, 是日本人teh煽動......總講1句, 228是歷史ê MISS. 另工, hōan-sè ē換支那人出來抗議是án-chóaⁿ in ài hông『污名化』, 是án-chóaⁿ in ài phāiⁿ 228 ê『原罪』.
228 iáu-bōe過--去, 歷史mā無清算. 若有, 支那人bē有chē-chē ê優勢; 若有, lán bē看tio̍h hiah-ê支那集團teh講siáu話tō氣phut-phut; 若有, lán bē kā 228當做kan-taⁿ hit-kóa受難者家屬ê tāi-chì; 若有, 黃昭堂bē肯定馬英九針對228 ê言論; 若有, 今á日m̄是國民黨ài kā受難者家屬懺悔, 道歉, 賠償ê問題; 若有, 台灣人民bē到taⁿ koh m̄敢面對228.
支那人集團hām台派政客學者kap做1 ê新ê統治聯盟. 台派the̍h 228來騙選票, 支那人用道歉來合理化in統治地位ê正當性. In lóng叫台灣人mài koh追究, chò-hóe來促進族群合諧, 替中華民國chhōe出路. Tùi chit ê出賣台灣人民ê統治聯盟, lán koh khah ài承接228反抗ê歷史, 來治療lán 400冬hông殖民ê精神病症頭, hō͘台灣ùi siáu病院pìⁿ做有是非, 有尊嚴, 獨立自主ê國家.
