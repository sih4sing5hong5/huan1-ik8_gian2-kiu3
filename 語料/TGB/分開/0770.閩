Góa tī 政大台文社@Ui-chi
Góa tī 1998年考tiâu政治大學, 1999年參加台文社. 到taⁿ mā 已經3冬--a, 社團--nih成員來來去去看真chē, 真特別--ê是, ta̍k冬來ê新生氣質lóng無kâng, 代表無kāng世代ê產生, ùi chia mā看tio̍h台灣社會chit kúi冬ê轉變.
Góan社團活動ê安排是1學期1學期按算--ê, 社長任期半冬. 1999年7--月chìn前hit學期ê活動, 社長是Hak-ngìn, 法律系--ê, i安排1-kóa khah理論性ê演講, 主題有公投法, 228事件,kā重點khǹg tī學術性ê討論. Hit-chūn來社團--ê有真明確ê台獨意識, 認為台灣tio̍h-ài獨立, 對民進黨ê態度是支持kap包容, 台灣話講kah bē-bái, m̄-koh tām社團--nih無形成講台語ê共識. 固定ê成員差不多5~6 ê, koh無tiāⁿ-tio̍h chiâu到. Hit-chūn聽sianpai講, kúi nā冬來lóng是án-ne.
續--落hit學期是10--月開始, 隔tńg年就是中華民國第2屆總統選舉, 社團chiâⁿ做DPP ê「校黨部」, chhiàⁿ 1-kóa陳水扁陣營ê人來講演----郭正亮, koh有siáⁿ-mih "水瓶鯨魚", 民族聖戰ê氣氛giú tio̍h kài chē人來參與, 講演ta̍k場lóng chiâⁿ百ê參加. 學生gín-á hōan-sè無想hiah chē, m̄-koh加加減減受tio̍h厝--nih kap社會--nih hit種決戰氣氛ê影響, 對台灣人hông壓迫hiah久ê怨氣有機會thang消tháu, 抱真大ê ǹg望. Mā因為chit-ê風潮, 固定ê社員增加到10 thóng ê. 真phah損--ê是, 無趁chit-ê機會做khah深ê討論, kan-taⁿ kā所有ê ǹg望hē tī DPP.
選舉了, 陳水扁當選中華民國總統, chiah-ê人soah走kah無半ê. 幾nā kái講演lóng taⁿ-á社長hām副社長2 ê人niâ. 社團會有危機, 是因為ta̍k-ê lóng無beh正經做, kan-taⁿ beh看人衝看人拚, 想講穩心á坐tiàm厝--nih看DPP hoah, 台灣就會tàng獨立--a.. Chit-má kā想--起-來, ta̍k-ê ká-ná認為1999年關心選舉, 就是in(台獨支持者)會tàng做--ê siāng chē ê部份.
Koh續--落-來ê新生, 台語能力開始有問題, 講bē liàn-tńg, 對公共事務ê關心mā差真chē, 感覺--起-來ká-ná hām社會愈來愈脫節, 目chiu內kan-taⁿ ka-tī, 看bē tio̍h別人, 對台灣勞動階級hām台灣民族hông壓迫ê情形, bē-su是hām ka-tī無siáⁿ tī-tāi án-ne. Tú-tio̍h chit-lō情形, 社團ê運作, 重點本chiâⁿ m̄是hē tī「台語」, soah tio̍h-ài來改變, éng過會tàng sûi ùi歷史kap政治切入, 到chit-chūn新生soah對政治mā開始反感.
Chit款變化hām社會狀況teh改變關係真大. 聽sianpai講, 其實chēng早社團狀況就無kài好--a, 1999年算是ta̍k-ê對民進黨teh最後1 tuh, hit-ê時間過, DPP愈bú愈àu, ta̍k-ê對局勢mā愈來愈tò彈, 愈來愈失志. 愈來愈無ài chhap tāi-chì.
另外1方面, 國民黨ê文化霸權開始產生全面性ê作用, 連下港gín-á講台語ê比例mā愈來愈chió, in無感受過1994年省長選舉ê對決氣氛, mā無直接ê語言壓迫經驗, 國語世代大hàn--a, 人講「滅其族必先滅其史, 滅其史必先滅其語」, che應該開始產生作用--a, in lóng tī都市大hàn, 無koh再感受tio̍h土地ê感情, hām chit-tè島嶼ê聯繫愈來愈chió, mā因為環境ak-chak, 競爭激烈, 愈來愈kan-taⁿ想tio̍h ka-tī, 愈來愈看bē tio̍h別人, 關tī ka-tī ê世界. 人teh講ê『草莓世代』hōan-sè就是án-ne來--ê.
雖bóng是án-ne, m̄-koh會來台文社--ê, 總--是hām大部份人khah無kâng. 就算是為tio̍h台語chiah來--ê, tām ta̍k-ê無siáⁿ teh Care che ê時, koh會Care講, hām a公a-má無才tiāu溝通ká-ná無kài好, 算--來頭殼內mā想真chē--a.
Koh有, chiah-ê會來參加台文社--ê, 大部份iáu是ùi中南部來--ê, in有做比較ê經驗, mā khah有機會tī chia chhōe tio̍h文化霸權ê縫. 時勢有khah bái, m̄-koh若決志beh行--落, 總--是有法tō͘.
Kāng款ê道理, 雖bóng DPP烏白bú, hō͘ kài chē人失志, m̄-koh án-ne thai--過, lán會koh khah清楚beh án-chóaⁿ行chiah會嬴. 學校是社會ê縮影, 少年chit-iân--ê, 可能對歷史無感觸, mā無hông出賣ê感受, che無一定bái, hōan-sè lán會tàng se̍h過chit項, 直接giú來思考國家內涵ê問題, ùi女權, ùi環保iah是勞動者ê人權出發.
時勢無iáⁿ khah bái, 重點是lán beh做--無!
