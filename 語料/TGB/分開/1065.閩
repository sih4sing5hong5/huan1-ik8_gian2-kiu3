Hau-siâu ê公平正義
軍公教在來享受特殊ê待遇, 像18%, 退休iáu thang領年終獎金, 學費補助, 在額ê薪水iah是退休金lóng phēng一般社會ke真kôan......etc, chiah-ê chhiâng-chāi chiâⁿ做社會爭論ê議題, m̄-koh iáu是m̄-bat有通過任何正經beh改善ê政策.
Kiàn-nā tú tio̍h社會不滿, 總--是有軍公教hoah聲講, in jōa認真tú jōa認真, 無, tō是哀講若kā in ê siáⁿ-mih待遇減少iah取消, in ē活bē落--去.
看tio̍h 1條新聞, 訪問1 ê主管級ê公務員, 講1975年i chhím開始做公務員ê時月給kan-taⁿ 3,000 kho͘, m̄-koh i感覺真有尊嚴. 話語--nih暗示講in過去薪水無kài chē.
Chiūⁿ網入去主計處ê中華民國統計資訊網, 1975年台灣人平均年所得是33,497 kho͘, 換算做月給無到3,000 kho͘. Kan-taⁿ講月給, koh無算軍公教其他實物補貼, 專業加給等等實質收入, án-ne tō已經kôan過台灣人平均所得--a, 軍公教生活若算pháiⁿ過, in ê待遇若算無kôan, án-ne其他大多數台灣人kúi 10冬來是án-chóaⁿ活--落-來-ê?
M̄-koh講--tńg-來, chiah-ê議題ta̍k不時teh ká, nah ē總--是一直m̄-bat解決? 軍公教是米蟲chit ê tāi-chì, m̄免人講, lán生活經驗lóng知, m̄-koh若m̄是有政治iah是選舉需要, hō͘政客kap選舉班á iah是政論節目sa來lā, 社會kám正經有teh chùn-būn? 講--tio̍h ê時, kiāu bóng kiāu, sōan bóng sōan, kiāu soah, sōan soah, koh續--落-來, 若無等到後1 táu chit ê議題koh hông lā出來thi̍h ê時, bē-su lóng無要無緊, siōng好是, ka-tī ê sī細有夠gâu thang考tiâu公務員, 享受tio̍h hit款phēng人khah好ê待遇.
攻擊軍公教優待政策ê眾運動團體, kiàn-pái to hoah講in提出chiah-ê議題m̄是beh製造階級對立, tō ná勞工運動kiàn-pái to強調in是為tio̍h勞資和諧kāng款. Lán hông thún-ta̍h, beh哀出聲koh tio̍h先安tah壓迫者ê感受. 無論khiā tī「民族解放」iah是「階級解放」ê立場, 台灣社會矛盾ê源頭tō是統治lán ê chit ê體制kap社會權力結構, 軍公教tō tú-tú是teh執行有效統治, 有效剝削ê工具, kám m̄是--leh?
Hoah beh追求公平正義, m̄-koh koh驚ē得失權勢者kap in ê執行工具, che tō是lán台灣人認定ê公平正義!
