Chit kúi年來, 台灣ná像時空錯亂, 過去威權kap特權分贓體制ê既得利益者, chit-má bē-su是民主, 法治ê維護者, 是道德kap進步ê代言人; 過去反抗不義體制ê運動群眾, chit-má soah ká-ná是時代ê「反動者」. 過去lán kioh是用選舉kap民主化, tō ē-sái kā中華民國轉型做「正常化國家」, 時代ê不幸hām錯亂tō ē得扳--tńg-來, 結果lán心肝底50外冬ê怨氣m̄-tāⁿ無thang消tháu, ut-chut soah繼續ài ǹg腹tó͘底吞--落.
是án-chóaⁿ lán ài繼續吞忍? 是án-chóaⁿ lán koh tio̍h目chiu金金, 據在舊體制ê權力者kā lán教示? 坦白講, lán強調ê「民主運動」, 自頭到尾tō lóng是m̄-tio̍h--ê!
Ùi日本時代ê士紳派, 黨外到民進黨做主線ê反對運動, lóng m̄是beh kā外來體制chhia ián倒, kan-taⁿ是teh爭取台灣人tī外來體制內底ê參政權. 階級平等hām獨立建國ê訴求, mā kan-taⁿ是暫時ê政治口號, 呼召--出-來ê群眾是各政治勢力動員來維護既得利益ê工具niâ.
Lán看國民黨佔台灣了, sì-kè thiah日本神社, tī舊底神社ê地基頂kôan, kā忠烈祠chhāi--起-來. In統治台灣oan-nā是án-ne, kā日本tī台灣ê影jiah全面hú掉, 實際上soah接收日本對台灣ê統治基礎. Óa附日本統治者來teh控制kap剝削台灣人ê台奸買辦, tī蔣政權時代, 猶原是新「頭家」siōng忠心ê「管家」, 繼續chhńg新頭家pun hō͘ in ê利頭.
台派政治kap運動頭人teh hoah ê「台灣人出頭天」, tō ká-ná忠烈祠kāng款, in無beh kā忠烈祠khà掉, kan-taⁿ想beh kā台灣ê神主牌á chhāi--入-去niâ; koh ká-ná走路政權kā日本台灣總督府ê khan-páng, 換做中華民國總統府, 台派kan-taⁿ beh換另外1 tè khan-páng, 其他一切照常, 不義oan-nā照常!
2000年了後ê陳水扁政權, 是繼承蔣pē-kiáⁿ kap李登輝ê統治, 所謂「本土政權」是建立tī中華民國延續50冬來ê不義基礎, m̄-chiah 18%, 財團特權, 地方派系ê資源分配iah是社會發言權ê掌握, 無1項ē-sái取消, 差別是chit-má台灣人有權入chit間kiáu間chham in po̍ah niâ! 台派頭人嘴--nih hoah「本土政權」, soah oan-nā m̄敢清算歷史, oan-nā無想beh對抗中華民國ê統治基礎, 資源分贓kap價值標準, 因為中華民國若崩--去, in ê權威, 地位, 利益資源kap發言權, tō lóng nó͘-sut--a.
對台灣人來講, 若ē-tàng贏, 若pun有利益, 若khí-mo͘-chih ē giang, siáⁿ-mih是非lóng m̄免堅持, 標準隨時為tio̍h目的來調整, 原則mā ē-tàng隨時放棄.
Tō是無beh堅持是非標準, chiah m̄免否定中華民國體制. 1949年以後走路來台灣到taⁿ ê中華民國, 無論in kám是獨立ê政治體, 無論in kám有民主化, lóng是chau-that剝削台灣人ê外來政權!
若無beh否定中華民國, 拳頭母大khian--ê講話tō khah大聲! 所謂ê「反對運動」, 50外冬來一直teh懇求外來體制接受台灣, m̄-tāⁿ無kā óa附國民黨的台奸買辦phùi嘴nōa, 顛倒期待in來肯定kap接收lán反抗ê累積, tō是án-ne, lán iáu teh感謝蔣經國ê「本土化」, lán mā iáu koh kā李登輝ê大腿mo͘h tiâu-tiâu, 因為i是中華民國體制siōng有權勢ê台灣人, chit-má lán tio̍h ǹg望王金平khiā過來「本土」chit-pêng, 做lán ê新管家.
無beh phìⁿ-siùⁿ óa附體制ê投機者, tō m̄敢否定外來體制ê權力者, 台派運動siàu想beh承接國民黨ê統治, kan-taⁿ想beh kā外來體制ê外殼換做台灣niâ, 根本m̄-bat beh kā chau-that台灣人ê中華民國thiah掉, in叫lán繼續服從中華民國ê價值標準, 繼續崇拜中華民國ê權力者, 繼續遵守中華民國ê規則, mā繼續維護chit ê統治基礎hām利益分配體制.
台灣人支持ê反對運動頭人, 50外冬來lóng是teh求外來體制ê接納, m̄是beh消滅不義; 無beh否定外來體制ê「民主化」kap「本土化」, 是teh kā中華民國ê不義合法化, 是teh繼續維護體制ê既得利益體系!
藍綠iah是統獨ê鬥爭, m̄是台灣人kap統治階級ê鬥爭, mā m̄是被壓迫階級kap既得利益集團ê鬥爭, 是chiⁿ入去體制ê台灣頭人, 動員被壓迫台灣人來替in teh搶地盤pun利益!
無論過去teh爭取言論自由, 組黨, 總統直選, iah是chit-má teh hoah beh制憲, 正名, 本土化, 國家正常化, 台灣主體kap台灣加入聯合國, lóng hāⁿ bē出蔣經國「革新保台」ê籠á. 50外冬來, lán無beh kā外來體制thiah破, 顛倒hō͘政客頭人動員, 去teh維護本底ê既得利益體系, 提供中華民國外來體制ê「合法化」. 到taⁿ, lán m̄-tāⁿ無thang「出頭天」, 既得利益者繼續suh lán ê血汗, 繼續kā lán thún-ta̍h, lán soah kan-taⁿ ē-tàng kā ut-chut tiām-tiām吞落腹tó͘底!
台灣人運動到底出siáⁿ-mih問題? Tō是台灣人m̄敢堅持是非, m̄敢否定中華民國外來體制!
