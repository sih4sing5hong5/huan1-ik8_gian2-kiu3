台灣社會是siáⁿ款ê社會?
◎因為衛生問題beh調查『營養午餐』業者, soah意外piak tio̍h校長收kho͘-ní-sióng事件, 校長長期o͘-se ê lām-sám-tāi chiah piak-khang. Hông chhiau--tio̍h ê siàu簿詳細記錄收chîⁿ ê時間kap金額, 有chi̍t-kóa校長oan-na認為無辜, 大聲hoah冤枉.
◎小醫師做假記錄領健保, 病院大院長kā藥商收kho͘-ní-sióng.
◎是án-chóaⁿ『郝柏村』in kiáⁿ tō真優秀? 吳伯雄in tau ē-sái理所當然出第3 ê縣長?
◎兵á江國慶冤枉死ê案件, kui-ê國防部無人tio̍h負責, hō͘家屬國家賠償tāi-chì tō beh準soah. 結果, 受tio̍h處罰--ê soah pìⁿ做是納稅ê人.
◎無pok-hun, 無lim酒, 無po̍ah-kiáu ê鈑金工人, 是án-chóaⁿ ē chhōa in bó͘ kiáⁿ chia̍h ài-khùn藥á koh燒火炭決心beh自殺?
◎日本311地震, 台灣ê捐款總額超過60億台幣, che是世界最chē--ê.
Kám講校長收入siuⁿ chió, 無法度生活? 是án-chóaⁿ in教育學生『禮義廉恥』, o̍at chi̍t-ē頭soah teh kā廠商收kho͘-ní-sióng? 身軀邊hiah-ê老師為tio̍h ka-tī ê鐵飯碗kap退休金, tiām-tiām看chit款無心肝, 無天良ê tāi-chì存在kúi-nā 10冬? 爛到chit款程度ê教育者是beh án-chóaⁿ教育lán ê gín-á? Kā藥商收kho͘-ní-sióng ê病院院長koh beh án-chóaⁿ樣要求醫師bē-sái收紅包? Che是siáⁿ款ê醫德? 百姓人看tio̍h chiah-ê人ê時表現ê尊敬, 是為tio̍h in對社會ê貢獻? Iah是teh肯定in累積財產ê能力? 軍工廠爆炸, 家屬真激動tī記者採訪ê鏡頭--nih講:「發生chit款tāi-chì, beh chhōe siáng賠?」Góa無聽m̄-tio̍h, 親人tio̍h重傷, iáu tī加護病房內底, 家屬要求--ê是賠償, m̄是要求負責!
目chiu kan-taⁿ看重chîⁿ ê人若佔社會ê多數, chîⁿ tī chit ê社會tō chiâⁿ做萬能, 社會--nih thàn-chîⁿ ê工具滿滿是. 學生是工具, 同事是工具, 病人是工具, 受傷teh-beh死ê親人mā ē-sái是the̍h tio̍h chîⁿ ê工具. Chîⁿ, kā lán ê目chiu khàm-tiâu--leh, siáng iáu有閒thang思考是án-chóaⁿ特權者ē-sái壟斷政治? Siáng iáu ē掛意1 ê古意顧家ê鈑金工人nah ē無法度tī chit ê社會活--落-去, tio̍h被逼自殺? In hōan-sè ē kā lí問tò-tńg--來: 社會ê公平正義, 1斤值jōa chē chîⁿ?
台灣人kám正經hiah-nī愛chîⁿ? 就góa知--ê, 台灣定期iah無定期ê捐款者bē算ê chió. 中國『汶川』地動kap日本ê 311地震, 台灣人mā lóng捐出chiâⁿ大條ê捐款, 甚至是世界第1.
Bat因為hò͘ⁿ-hiân kap bē理解, kā賣豬肉ê朋友問講, i是án-chóaⁿ beh寄附chîⁿ hō͘慈濟去中國做希望工程, 替in起教室, 教育hiah-ê支持飛彈對準台灣ê中國人? I講:「捐錢是為tio̍h心安; 相信慈濟對捐款ē做siōng好ê安排.」
