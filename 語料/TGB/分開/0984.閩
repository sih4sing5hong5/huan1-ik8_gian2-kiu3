Hō͘--lí@Bun-peh
Cha暝 the̍h剪刀剪斷lán之間ê線
從今以後lán beh各自紛飛--lo͘h
這條線kā lán 2人綁kah ân-ân 無法度喘氣
Tī lán ê空間phīⁿ bōe tio̍h自由ê氣味
只是爭執無奈 kap無奈
這段日子góa看bōe tio̍h日光
M̄知日--時ê lí是siáⁿ-mih模樣
因為見lí ài tī三更半暝
天是黑暗--ê kap lí是黑暗--ê心mā是黑暗--ê
Lí m̄ hō͘ góa行入lí ê生活mā m̄ hō͘ góa參與lí ê性命
Lí講無lí, góa會過了khah好
Góa講有lí, góa會koh khah堅強
Ǹg望有lí分享góa ê喜怒哀樂
Lí講che是1個負擔 lí擔bōe起
早就注定 lí無可能陪góa行過坎坷ê路
Góa哭kui暝是心痛 mā有歡喜
是死心 m̄是心死
將對lí ê記tì裝入甕á內
