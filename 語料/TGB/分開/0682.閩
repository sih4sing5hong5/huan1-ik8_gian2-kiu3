Góa看社區運動@Chiau-hong
Taⁿ米kheⁿ人tī 921地動了後, 開始走chhōe in kap Taⁿ米kheⁿ chit tè土地ê新關係. 台灣真chē所在kap Taⁿ米kheⁿ kāng款分頭teh思考beh án-chóaⁿ kap土地結合, 因為án-ne, 社區運動chit-ê詞不時tī媒體頂kôan, iah是tī政府官員kap文史工作者hia看--tio̍h, 聽--tio̍h. Koh ē記得tī Taⁿ米kheⁿ聽tio̍h 1句話:「Tī chia, 4-kha-á ē-sái hō͘ Taⁿ米kheⁿ tín動--起-來.」Hō͘ góa tì覺tio̍h社區運動m̄是硬體ê建設, mā ē是觀光thàn-chîⁿ, 是beh透過社區運動hō͘社區ê人來發覺ka-tī ê重要性, 提升ka-tī ê自信.
社區到底是siáⁿ? 社區運動是beh做siáⁿ? 社區ê概念m̄是「空間」, 是1 tīn人chò-hóe使用共同ê資源teh生活, 所以重點是tī「人」, 1 tīn人共同生活, 共同面對生活問題, 產生--ê tō是「社區意識」, chit-tīn人去思考, 去討論解決問題siōng好ê方法, tō是「社區運動」.
Ka-tī面對問題, ka-tī解決問題, 當然失敗ê責任, tō是社區ê人ka-tī來承擔, 成功ê感動, 社區ê人ka-tī來歡喜; 成功ê經驗, mā ē-tàng分享hō͘其他有問題ê社區來參考. M̄-koh社區tú-tio̍h問題, tio̍h-ài ka-tī產生動機kap意願來解決, che tō是「社區意識」ê養成, tī Taⁿ米kheⁿ, m̄-tāⁿ共同解決經濟問題, koh解決過去對土地錯誤ê使用觀念, 進1步產生「社區意識」. 過去政府tiāⁿ-tiāⁿ無好好á了解問題, kan-taⁿ知iáⁿ消費預算來建設明顯ê硬體, 顛倒造chiâⁿ浪費kap破壞. Ta̍k-kái放假, 觀光客to kheh kah滿sì-kè ê八里tō是1 ê失敗ê例. 政府無去思考社區運動ê意義, kan-taⁿ kioh是「社區營造」tō是萬靈丹, chit 2冬tī八里出現真chē硬體設備, 詳細注意, 無1項硬體設備是以在地人做出發點來設計--ê, lóng是為tio̍h beh服務觀光客, 政府kan-taⁿ ē-hiáu用粗魯ê步數消化預算, kā基層人民參與ê權利mā剝削掉. 是án-chóaⁿ嘴--nih teh hoah社區營造, soah lóng是為tio̍h利益kap選票? 社區運動ē-sái hō͘人民增加自信, 有行動力, 連社區運動lóng hō͘政客kap chió數學者扭曲做換選票. 運動tō是ài追求公平正義, tī共同解決社區問題ê同時, lán ē-sái不斷追求對ta̍k-ê siōng好ê生活方式, che tō是siōöng簡單mā是siōng重要ê運動原則.
