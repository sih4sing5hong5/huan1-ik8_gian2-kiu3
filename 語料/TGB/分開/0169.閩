Eng暗, chia̍h飯飽的確tio̍h出去散步助消化, 有tang時á順捷運鐵枝路邊ê kha踏車道行, 有tang時á kui-khì沿中正東路大路邊行ǹg淡水. Eng暗ê觀音山無看leh日時chha̍k目ê墓á埔, kan-taⁿ 1 pha 1 pha ê電火teh khiā衛兵. 淡水河照常khoaⁿ-khoaⁿ-á流, ta̍k口灶ê lah-sap水順溪á kap涵管排入淡水河, 臭水味1 chūn 1 chūn湧--來, 白鴒鷥kap暗光鳥chi̍t-ē飛--來chi̍t-ē koh飛--去. Che tō是góa ê淡水新故鄉.
M̄知是為tio̍h beh迎接新chiaⁿ年頭iah是beh消化預算, ta̍k年ê新曆年底sì-kè lóng看ē tio̍h大小工程, 重鋪táⁿ-má膠kap新栽草á花是siōng sù-siông看--tio̍h-ê, 是講táⁿ-má膠無論án-chóaⁿ鋪, 路iáu是khih-khih-khiah-khiah bē平, 擋無kúi月日ê草á花不時tio̍h外包hō͘廠商重種. Ah koh紅樹林到淡水chit段kha踏車道, 雙pêng邊本底是樹á草á, tī hia無論行路iah khiâ車, lóng hō͘人感覺清爽空氣好, taⁿ, 有bē-chió所在soah hông chhò平ó͘孔, chhāi 1支1支無標示作用ê柴kho͘. 另外, tī入去到淡水市區ê路邊, chiàⁿ手pêng本底有kui片soan藤kah真súi ê壁, hiah-ê soan藤植物soah mā hông chhò掉, 換做1 kha 1 kha ê草á花排做「健康城市2010」ê字形.
用人工設施替代自然生thòaⁿ ê景緻, chiah不時khai lán ê稅金chîⁿ teh「建設」, 維修, che tō是維護走路政權烏金政治ê利益分贓結構, 偷工減料iah是工程弊端免講mā直直發生.
Cha-hng暗koh行tī中正東路邊ê時chūn, tī kap竿蓁一街sio交叉ê路口tng teh進行下水道工程, 大台工程車chhah tī邊--á, kā本底ê 2車道ngē佔去1車道, 無人指揮交通, 過路人kan-taⁿ ē-tàng夾tī大工程車kap經過ê車輛中ng, 用肉身保庇ka-tī趕緊平安通過. 想起tī日本ê經驗, kāng款ê道路工程, 人是用『圓錐路障』隔出1 chōa路hō͘過路人thang行, koh派人tī邊--á指揮交通, hō͘過路人kap車輛lóng thang好平安順sī通過. Tī日本, 感受--tio̍h-ê是chiâⁿ做1 ê人ê尊嚴kap基本尊重, m̄-koh lán tī ka-tī ê土地, soah是m̄-chiâⁿ人ê對待.
Che tō是lán生活ê處境. Beh án-chóaⁿ? Tio̍h親像台灣話講--ê: 做雞tio̍h chhéng, 做人tio̍h péng!
