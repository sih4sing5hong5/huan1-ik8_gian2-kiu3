好滋味ê咖哩
禮拜hit工goán ang買特賣牛肉tńg--來, hoan-hù góa煮咖哩飯.
確定買--tńg-來ê牛肉是澳洲ê牛, sui-bóng無thang知影超市ê切肉機切過美國牛了後, kám有洗--過chiah koh處理澳洲牛, góa iáu是入灶腳開始煮咖哩.
先洗米. Kúi-nā冬前bat有1 pái tī大賣場siáu貪買1包特價ê米, 米全碎iù-á mài講, koh真明顯是老米. 自hit-pái了後, goán tau tō kan-taⁿ chia̍h tī米店買ê米. M̄-koh mām̄是講米店tō無問題, m̄-tāⁿ ài看米ê品質, koh tio̍h看頭家kap頭家娘做人siáⁿ款, 判斷in應該bē siuⁿ過頭thàu-lām無kāng米種chiah thang好kā買. 米一定ài洗kah chiâⁿ chheng-khì, chia̍h飯chìn前m̄-thang bē記得祈禱ka-tīchia̍h--ê m̄是鎘米.
看the̍h tī手--nih ê紅菜頭, góa m̄知影che kám是tī重金屬污染ê土地種--ê, tō kā kāu-kāu1 têng皮khau掉, 切做滾刀形.
Ùi美國來ê馬鈴薯, 種choh ê時藥á hē chiâⁿ重, chiūⁿ船chìn前ta̍k粒to hông phùn藥á, tio̍h徹底洗chheng-khì koh khau皮. 今á日ê馬鈴薯外皮真súi, oan-na kā kāu-kāu 1 têng皮khau hìⁿ-sak, soah發現內底chiâⁿ chē ù-tah, thang知影處理外皮ê藥á發揮chiok大ê作用.
Ē-sái sió-khóa安心--ê是蔥頭, m̄-koh kè-siàu soah hō͘ góa苦惱. 4粒中型無kài大粒ê蔥頭, 20兩tio̍h-ài 65 kho͘, 頭家講tng teh出ê時tō是chit-lō kè-siàu. Góa teh想, 照goán tau ê收入, chit款超過國際水準ê kè-siàu, 後pái bē-tàng tiāⁿ-tiāⁿ買來煮.
牛肉準備hē落煮, 沙拉油是bē-tàng用--a, tō切牛肉內底ê牛油來炒牛肉.
過1點鐘久了後, 好滋味ê咖哩出菜--lo͘h.
是án-chóaⁿ講是好滋味ê咖哩--leh?
Góa m̄知影ka-tī thèng好擋掉jōa chē毒素, m̄敢掛保證講安全, choaⁿ-á強調i ê好滋味.
