中華民國tō是台灣?
陳水扁先生 tī 中華民國國慶 ê 講演, 強調「中華民國 tō 是台灣, 台灣 tō 是中華民國」, 各黨各派 lóng 有無 kâng ê 解讀, 藍--ê 猶原質疑 i ê 用意,「務實本土派」認為 che 是穩定求突破 ê 棋路,「獨派」雖 bóng 無滿意 mā tio̍h 無奈接受, kan-taⁿ ē-tàng koh khah 期待李登輝 ê「制憲論」, mā koh khah m̄ 敢批判李登輝做 12 冬中華民國總統 kap 中國國民黨主席 ê 事實.
M̄-koh 政客 phùi 了, 利益 kap 選票搶--tio̍h 了後, 對台灣社會有 siáⁿ-mih 款 ê 正面意義? Chit-kóa 口號 hām 利益鬥爭──無論是親中國路線 iah 是本土路線, kám 有 hō͘ 台灣社會任何 ǹg 望?
Tī 政治上, lán kám 有機會起造符合台灣 ê 政治體制?「社區自主」,「地方自治」,「直接民主」......chit-kóa 政治口號實際上 kám 有落實? Tī 現此時「媒體政治」,「專家政治」kap「選票政治」ê 運作--nih, chiah-ê 口號 kám 有 iáⁿ ē-tàng 落實? Lán kám 有才 tiāu kā 體制 ê 束縛 phóe--開?
Tī 經濟上, 剝削勞動力 kap 環境 ê 經濟發展 kám 有可能重新 chhiâu-chhek? 以財團利益做考慮 ê 政策制定 kám 有可能改變? Kám 有可能 kā「三通」chit 條死路擋--起-來? 經濟轉型 kám 有顧慮 tio̍h 大多數 choh-sit 人, 工人 kap 食頭路人? 無合理 ê 資源分配 kám 有 thang 徹底檢討?
Tī 文化上, kám 敢批判 kúi 10 冬來 ê「民族差別」政策? Kám 敢清算殖民統治 ê 文化壓迫, 正經來走 chhōe 有主體性 ê 價值體系? Kám 敢挑戰主流價值? Kám 敢挑戰華語漢字霸權 ê 同化政策? Kám 敢否定 ka-tī chiâⁿ 做體制權威 ê 過程, thang 好真正消滅「殖民體制」?
歷史 ê 解說, m̄ 是政客換選票 iah 是搶利益 ê 工具, 歷史 ê 清算, mā bē-tàng 據在政客 kap 學者選擇性提出 kap 掩 khàm, 若無, kan-taⁿ ē koh 1 pái kā 社會 ê 是非價值 lā hoe--去, hō͘ 優勢階級 hām 統治階層控制 ê 事實 koh khah 強固, 人民群眾 m̄-tāⁿ 無 thang 參與歷史 ê 創造, koh khah 無法 tō͘ tī 歷史 ê 變局--nih, 決定 ka-tī ê 運命, án-ne 講--來, 準講 beh「制憲」, 準講 beh「正名」,「制憲」「正名」對 lán 又 koh 有 siáⁿ-mih 意義--leh?
