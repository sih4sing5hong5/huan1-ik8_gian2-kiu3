Lóng是台灣人無覺醒!
「320」了後, 藍--ê 選輸 m̄ 甘願, 亂 chiâⁿ 月日 koh m̄ soah, 綠--ê 看 chi̍t-ē 心內暗爽, 想講年底立委選舉穩大贏, kui 心想 beh 趁 chit ê 機會 kā 藍--ê chàm 落底, 眾人 sio-cheⁿ sio 搶, tō 驚 kha 手慢 tūn ē 占無位, 若 beh 問 án-chóaⁿ「應付」台灣社會 jú 來 jú oh 解決 ê 症頭, chit chūn nah 有 hit lō 心 chiâⁿ 來顧慮.
街 á 路 chhìn-chhái se̍h 1 liàn, 選舉旗 á ta̍k 支 to 寫「愛台灣」, ta̍k 支 to 提醒講是「改革 ê 力量」, m̄-koh 無人 kā lán 講 in 是愛 siáng ê 台灣, mā 無人 kā lán 講 in 是 beh 改革 siáⁿ-hòe, ná 像若 hō͘ 綠--ê 過半, 台灣 ê 問題 tō 總解決--a, ke 問是無 chhái 工.
Jú óa 投票日, 綠--ê ta̍uh-ta̍uh-á tì 覺 tio̍h 無 iáⁿ hiah 有拚面, 社會 mā 無像按算--ê 有「大覺醒」, chit chūn 翻頭 to bē 赴--a, 搶位搶票 khah 要緊, choaⁿ-á 刀 á giâ tò 向, 先 liô ka-tī 人 khah 有 iáⁿ, 民進黨 kap 台聯先 sio-kiat, 搶無夠--ê 目神相 tùi kāng 黨--ê, 搶贏 pun 有, 輸--ê tō nó͘-sut, nah koh 有 êng 工 chhap-thài 社會問題 iah 是改革 siáⁿ-mih óaⁿ-ko.
12 月 11 投票結果出--來, 綠--ê 滿面全豆花, 免 kā 支持者會失禮, mā 免檢討 kui 半冬來 ê iūⁿ-siùⁿ, 無贏, 是台灣人無覺醒, 是 tǹg 廢票 kap 無投票--ê teh 助舊勢力繼續 chhàng-chhio.
Chit pái 立委選舉結果, 無論席次 iah 得票率, kap 3 冬前 sio 比較, ē-sái 講是無改變. 民進黨 ùi 2000 年到 taⁿ, 掌握行政權 5 冬--a, soah 無得 tio̍h koh khah chē 台灣人選票 kā 支持, 藍--ê tī 國會過半阻擋改革, 害 in「治國」工夫展 bē 開, chit pái 3 ko͘-chiâⁿ 4 拜託, 選民 soah iáu 是無 chùn-būn, 實在了然!
Ah 台聯一直 teh 批評民進黨行「新中間路線」, 結果選票 soah hō͘ 民進黨偷--去, 莫怪選後 ê 記者會直直怪罪民進黨無道德, nah ē-sái 偏離新中間路線來 pun 票, 台聯 tī「台獨市場」該當是「孤行獨市」,「口號台獨路線」無 tī 選舉戰場 the̍h tio̍h khah kôan 票, lóng 是選民目 chiu 去 hō͘ 狗屎糊--tio̍h!
總講 1 句, chit pái 選舉,「正牌國民黨」有才 tiāu phah 敗「假國民黨」, lóng 是台灣人 iáu m̄ 知覺醒!
