無愛koh流浪
Góa有1 ê朋友, i做4冬ê代課老師, 舊年看破無愛koh考, chit-má tī 1間私人公司食頭路. 頂月日去chhōe i, 聽i講chia̍h頭路了後ê鹹酸苦chiáⁿ.
Chhím做ê時, i ê月給chiah 2萬thóng kho͘, 不時tio̍h加班. 無jōa久公司做業務調整, i tòe頭家tī總公司做, ta̍k工通車時間tio̍h 2點鐘久. 去到tè, kha手無夠ê關係, 變做ta̍k工加班, 1工做超過12點鐘真sù常, 頂月日i無簡單chiah拚tio̍h月給kap加班費lóng總4萬kho͘.
I講khah早做老師ê時, khang-khòe輕鬆koh免加班, tō有4萬kho͘ thang領, chia̍h頭路了後tio̍h做kah beh死chiah有3~4萬. 今年i開始tio̍h納稅, hō͘ i koh khah致覺tio̍h社會無公平, 軍教免納稅, 大財團mā有thang走閃, 是án-chóaⁿ是艱苦人teh飼好gia̍h人?
Góa問i明年kám beh koh考? I講無愛, ta̍k冬準備考試ê壓力siuⁿ大, 老師ê生活kho͘-á koh chiok e̍h, 出社會chia̍h頭路雖bóng thiám, m̄-koh khah實在, koh有thang chih接五花十色ê人, vision mā khah闊.
有ê人做10冬ê流浪教師, mā是拚命看ē-tàng考tiâu--無, góa chit ê朋友soah顛倒頭行. I講踏出社會, chiah知iáⁿ chîⁿ pháiⁿ thàn, mā chiah知iáⁿ做老師--ê是哀假--ê. 若無hit-kóa特權利益, kám koh ē有hiah chē人拚命beh chiⁿ--入-去? 出社會看māi-á一般勞動者ê生活, tō知iáⁿ siáⁿ-mih tio̍h, siáⁿ-mih m̄-tio̍h.
