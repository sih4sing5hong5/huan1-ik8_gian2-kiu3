對日本m̄-bat半項ê人tī網路發表ê文章, 是teh ōe-hó͘-lān niâ.
Chit pái災區範圍siuⁿ大, 日本到taⁿ iáu無法度掌握災害整體損害ê狀況.
Q1. 災區有jōa大? 南北約500公里長, 東西約200公里khoah ê直線範圍. Tsunami浸水面積有差不多400平方公里.
Q2. 官員teh chhòng siáⁿ? 舉1 ê例, Iwate縣Ōtsuchi町緊急開會參詳地動對策ê公所役員60名, 包括町長, 有32人hō͘ tsunami chhiâng--去, in ē-tàng chhòng siáⁿ?
Q3. 救援物資tī toh? 救援物資lóng tiâu tī路--nih, 路斷了了無法度入去災區, 路ē通--ê, 救難專車ùn-chiàng tī加油站排列等加油, 根本無油thang入去災區!
Q4. Nah ē欠油? 因為煉油廠lóng hō͘地動kap tsunami破壞--去-a.
Q5. 是án-chóaⁿ電力回復hiah-nī慢? 地動hō͘災區ê核能, 水力hām火力電廠lóng損害--去, hit工lóng-chóng有850萬戶失電, chit款超過台灣總戶數ê統計數字, 若發生tī台灣, 請問ài jōa久chiah有thang回復電力?
Q6. 到底死jōa chē人? 10萬自衛隊員入去到400 gōa ê城鎮, 無暝無日一直teh救援kap統計.
3月11~12無水, 無電, 無資訊ê時, 有--ê趕緊beh chhōe tio̍h親人, 有--ê為tio̍h田園厝宅lóng無--去teh傷心, 有--ê teh ka-chài ka-tī tú tio̍h chit款大災難死無去, ta̍k-ê ê驚惶iáu-bōe消退, kui心相信救援隊真緊tōē到位. 3月13開始jú來jú chē人ùi手機á看tio̍h新聞, chiah知影chit pái災難ê範圍siuⁿ過大, ka-tī chit庄iáu m̄是siōng悽慘--ê, kan-taⁿē-sái tiām-tiām thèng-hāu救援.
續--落-來是核電災難, 災民煩惱ê tāi-chì m̄ kan-taⁿ是「有電烘爐--無?」「有thang洗身軀--無?」「Tang時chiah ē有棉被?」Chit-chūn siōng煩惱--ê是『輻射塵』, 無人通知講今á日風ùi toh吹--來? Kám有安全? 災民當然mā m̄知影『毫西弗』是siáⁿ óaⁿ-ko. 欠缺資訊ê chit-chūn, 災民中á teh傳ê謠言koh-khah hō͘ ta̍k-ê人心混亂.
Siōng tāi-seng是相信政府ē來kā in救, lō͘尾知影狀況pìⁿ kah hiah悽慘, sui-bóng落大雪, 身軀邊koh siáⁿ-mih mi̍h-kiāⁿ lóng無, m̄-koh in知影互相支援chiah是beh活--落唯一ê方式.
Koh有, 日本人bē tī chit ê時chūn用「團結」chit ê語詞, in ē感覺真奇怪, beh團結siáⁿ? 台灣記者報導--nih出現ê團結, 完全是記者ka-tī China式ê思考.
Chit kúi工發現新聞台轉播NHK ê畫面, m̄知是thiau-kang iah是無了解, 翻譯tiāⁿ-tiāⁿ無正確, 恐驚有人teh發揮China精神, 有意識beh改變台灣人ê日本印象.
