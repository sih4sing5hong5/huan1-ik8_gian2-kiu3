A砲隔tńg工tō走來kap A本叔辦交接, A本叔kā廟產資料lóng the̍h出來hē tī桌頂準備beh解說, chit-chūn A中kap A國ùi外口行--入-來, kā A本叔講:「師父交帶góan 2 ê來tàu交接.」A本叔mā無講siáⁿ-mih, kan-taⁿ頭tìm--chi̍t-ē. A砲聽tio̍h是烏龍師交帶in來--ê, sûi khiā tùi A中kap A國後piah去. A本叔開始kā A中hām A國紹介, ùi起廟ê歷史, 鄉野傳說, 廟ê建築圖, 到廟務管理……等等kui大堆資料.
講10外分鐘久, 起廟ê歷史to講iáu-bōe soah, A中tō講:「Chiah-ê先跳--過, 資料留--leh, 後pái góan ē ta̍uh-ta̍uh-á看, 交接實質ê mi̍h-kiāⁿ khah要緊, 像廟產, 土地kap香火chîⁿ……, chiah-ê交接前後若有出入後pái beh án-chóaⁿ交帶?」講soah對A國笑--chi̍t-ē, A國mā tìm頭講:「Tio̍h--lah, 實質ê mi̍h-kiāⁿ若交接bē清楚, 後pái ē真hùi-khì.」A本叔面á無表情, kā手--nih ê資料hē--落, kā另外1 tha̍h資料the̍h--起-來, 講:「Che是廟所有ê不動產權狀, góa 1件1件chhōa lín去看.」
A本叔kā 3 ê人chhōa--leh, 手the̍h權狀kā in講chit筆是ùi toh位到toh位, hit筆koh是ùi toh位到toh位, chit筆是siáng捐--ê, hit筆koh是後pái按算beh chhòng siáⁿ用途, 講kah清清楚楚. M̄-koh A中hām A國根本聽無入耳, 知影廟產有chiah-nī chē了後, 2 ê人lóng gāng--去, 一直到中tàu tńg來廟--nih hioh-khùn chiah sió-khóa回神.
A中kap A國參詳了後kā A砲講:「E-po͘ góan 2 ê陪A本叔去tō好, lí去chhôan媽祖入廟了後ê慶祝活動, 大戲ài連續做半月日.」A砲:「好, góa來去準備慶祝活動.」A中kap A國tòe A本叔e-po͘ koh tàu-tīn去看廟產, 看最後1筆soah tńg來到廟--nih ê時, 天已經暗--a.
A本叔講:「Bîn-á-chài請烏龍師來--chi̍t-chōa, góa beh kā金庫交--i.」A中hām A國kā權狀sa--leh tńg去chhōe烏龍師, 烏龍師看tio̍h權狀, 聽2 ê徒弟á講交接ê情形了後, 目chiu thí kah大大lúi, 講:「發--a.」
隔tńg工, 烏龍師親身來chhōe A本叔, A本叔照約束chhōa烏龍師去開金庫, 金庫內底信徒ê還願金牌kap香火chîⁿ, chē kah hō͘烏龍師險á hūn--去, i chit世人mài講m̄-bat看過chiah-nī chē chîⁿ, hām想to m̄-bat想過chiah chē黃金kap現金. A本叔kā金庫鎖匙交hō͘烏龍師ê時, 烏龍師手soah一直chhoah--leh chhoah--leh.
A本叔講:「今á日交接了--a, chia交hō͘ lín--lo͘h.」烏龍師kā事先chhôan ê 1包紅包the̍h hō͘ A本叔, beh離開chìn前, A華kap A民kā大道公神像ùi神桌頂搬--落-來, hō͘ A本叔mo͘h tńg厝, 講beh hō͘ i留leh做記念.
