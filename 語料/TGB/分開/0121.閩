捷運koh出包--a
前kúi工看tio̍h ka-tī 10--月上班ê出勤記錄表, 有3工chái-khí lóng chhéng 1點鐘, 其中2工是tn̄g tio̍h捷運故障造chiâⁿ遲到.
Tī文湖線開通了後, 2-3工tō出包1 pái ê頻率, hō͘人kàn-kiāu kah無力, mā hō͘人對公共運輸ê品質chiâⁿ無信心. Piān-nā看tio̍h忠孝復興站kheh 1堆人, iah是SNG車chhāi tī外口, tō知影捷運koh出問題--a. Koh-khah害--ê是, chhiâng-chāi tī上下班時間坐車ê人siōng chē ê時chūn teh出包. 是講góa無坐hit線, sui-bóng hiah-nī chia̍p teh出問題, m̄-koh góa iáu m̄-bat tn̄g--tio̍h-過.
Siáng知影tō tī góa 10--月開始上班了後, 1個月內tō hō͘ góa tn̄g tio̍h 2 pái捷運大故障! 10月18是板南線出問題, 10月27換一向kài穩定ê淡水線mā tio̍h, 害góa足足ke khai半點鐘久ê時間chiah到公司. Kāng車ê旅客, ta̍k-ê面色lóng ná kiān--leh.
台北捷運公司獨佔市場thàn hiah-nī chē chîⁿ, 買1張『悠遊卡』koh tio̍h先la̍p 100 kho͘ hō͘ in khiām銀行thàn利息, 品質soah ná來ná無保障, 根本是kā民眾當做phàn-á.
1個月後, 11月29, 下班行到忠孝復興站, 又koh是tīⁿ-tīⁿ-tīⁿ等beh坐車ê人, góa知影捷運koh出問題--a. Chit-chūn hīⁿ-khang邊傳來放送聲:『由於板南線列車發生異常, 全線均有延誤, 趕時間的旅客請改搭其他大眾交通工具, 造成您的不便, 敬請見諒.』
Siáⁿ-mih款ê政府, tō有siáⁿ-mih款品質ê公共運輸.
