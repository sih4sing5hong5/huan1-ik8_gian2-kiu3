寒--人ê暗暝@Sin
暗暝, 我kap文祥兄順無jōa熟ê路行到樹林á, 冷ki-ki ê寒天親像現實ê台灣社會, hō͘人感覺chiâⁿ寒.
今á日beh處理--ê, 是 1間做電腦外殼ê勞資爭議案.
聽當事者teh講, in chit-má已經是做 1工hioh 1禮拜--a, koh續--落-來, m̄知工場siáⁿ-mih時chūn beh關--起-來, ta̍k-ê lóng真驚惶.
來參加開會--ê有50幾歲ê o͘-bá-sáng, mā有中年ê家庭主婦kap chiâⁿ少年ê原住民cha-bó͘ gín-á, ta̍k-ê khoeh tī無jōa大間ê客廳, 感覺有tām-po̍h-á燒lo̍h.
「申請調解了後, 頭家娘對góan ê態度有khah好--a, 像以早hioh睏lóng無算薪水, 做jōa chē算jōa chē. 這幾工頭家娘soah主動講beh hō͘ góan半薪neh!」
樸實ê o͘-bá-sáng面色有sió-khóa歡喜, 邊--á ê原住民cha-bó͘ gín-á細聲teh應:「對góan siuⁿ好, góan顛倒有tām-po̍h-á bē慣勢neh.」
1 tīn女工ê笑聲充滿tī無jōa闊ê客廳.
「像以早頭家娘tú接工場ê時, 為著beh求表現, kā生產線ê速度ùi 100外調到200外, 害góan lóng無時間去lim茶放尿, koh有人做kah siàm尿. Che lóng有人會tàng做證人.」
話iáu未講煞, 1 tīn人就相爭gia̍h手, 親像beh證明in ka-kī ê苦難.
我kā「調解書」提過來看, hiông-hiông驚 1-tiô, 這間鐵皮起ê工場, 10外年來竟然連 1個「phah火器」都無, 甚至無逃生出口, 若發生意外, 後果一定真嚴重.
Koh過 2工就beh調解--a, 送「調解書」去勞工局了後, 頭家娘態度已經有改變, ta̍k-ê lóng真有自信, m̄-koh結果會án-chóaⁿ, mā是ài看hit工ê情形.
我kap文祥兄ùi燒lo̍h ê厝內行--出-來, 外口ê天氣koh khah寒--a. 我ê裘á tàn tī車--nih無穿tī身軀頂, 感覺koh khah寒.
寒--人ê暗暝chiâⁿ靜.
