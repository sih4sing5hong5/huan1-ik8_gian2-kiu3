10月初10又koh到--lo͘h, 自細hàn到大hàn, 自幼稚園讀到大學, 這工ta̍k冬lóng有放假, 講是中華民國ê『國慶日』, 就是90冬前革命成功ê日子.
既然是『國慶日』, chiâⁿ做這個國家ê國民, 應該ài歡歡喜喜過這個節, nah會tī台灣民間看bē tio̍h慶祝ê氣氛?
有人講, 因為台灣m̄是中華民國. 開羅宣言, 舊金山合約chham國際法理論lóng會tàng做「台灣主權未定論」ê證據. M̄-koh這種講法有chiok chē爭議; koh再講, 無論過去án-chóaⁿ, 現此時統治台灣ê國家就是中華民國. 所以台文社想beh tùi khah實際ê角度去探討這個「國家認同」ê問題.
若準講, 國家統治ê正當性是因為i beh照顧人民(就親像R.O.C. ê課本教--ê), 是án-chóaⁿ當大家leh承受高學費ê痛苦ê時, soah kan-taⁿ軍公教ê gín-á讀冊有補助, 甚至補kah倒賺? 是án-chóaⁿ lán ê sī大人望健保望kah gāng面--去ê時, 全台灣就已經有10 thóng間『榮民醫院』, hō͘老芋á看病連掛號費lóng免納? 是án-chóaⁿ台灣ê百姓, 拚死拚活拚無1間厝, soah有人靠1個『眷村改建條例』, siáⁿ-mih lóng免做就有1間厝thang khiā?
若準講che是lán ê國家, 是án-chóaⁿ i會the̍h多數人納ê稅金去照顧chió數人? 若準講R.O.C. ê課本講白賊, 國家m̄是beh照顧人民, 若án-ne莫怪有人無認同這個國家!
Mài想講che是bàng-kah, mā m̄-thang當做che是khah早ê歷史, 就算民進黨(DPP)「執政」, 這款資源分配無公平ê現象kāng款無改變, che m̄是因為DPP tī立法院席次無過半, 本底chiok chē tāi-chì用行政命令就會tàng處理--ê, DPP kám有siáⁿ-mih動作?
Koh再講, 總統直選kám免修法? 省市長直選kám m̄是法律問題? DPP khah早tī國會mā chiah幾隻貓á, 是án-chóaⁿ khah早sak會過, chit-má 50~60席soah顛倒無法tō͘? 資源分配無公平, 有i過去ê歷史因素, ùi DPP ê例, 看會出來che m̄是政黨輪替會tàng解決--ê.
Góan m̄是beh針對軍公教iah是任何省籍kap個人, 食siáⁿ-mih頭路hām生做siáⁿ-mih人lóng無法tō͘選擇, che m̄是道德問題, 只不過資源分配無公平, 造chiâⁿ ê社會問題kám m̄是ta̍k-ê ài做夥承擔?
台灣m̄是無錢, 只是這個國家the̍h全民ê資源去照顧chió數人, 這款用省籍kap階級做差別待遇ê體制kám m̄是殖民體制? 各黨政客無beh談這種實際面ê問題, 選舉到--a chiah粗魯來做族群動員, án-ne koh選100年, 族群衝突mā無才tiāu消tháu.
這個國家ê創立, lán參無到就煞--a, 50幾冬來koh kan-taⁿ beh照顧chió數人, 這lō國家ê生日hām lán有siáⁿ tī-tāi, 有toh 1點值得lán慶祝?
