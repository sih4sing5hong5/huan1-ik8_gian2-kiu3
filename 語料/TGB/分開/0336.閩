20冬來ê錯誤kap矛盾(4)
民進黨tī 20冬來台灣人反國民黨運動是siáⁿ-mih角色? 民進黨koh來ē ǹg toh行?
民進黨m̄是反抗體制ê「革命黨」, in自頭tō是中華民國體制e5反對黨, 是「忠誠」e5在野黨. 民進黨自黨外時期, 創黨到taⁿ, in延續ê傳統, 是日本時代台灣地主階級kap蔣pē-kiáⁿ時代民主運動ê主張, 是「自治」「同化」路線, 自頭tō m̄是beh ián-tó外來體制, 顛倒是要求統治者開放選舉kap參政權, ǹg望外來政權ài「本土化」.
到80年代尾期, 創黨了後ê民進黨sui-bóng有議會路線kap群眾路線ê衝突, 終其尾iáu是sa「民主化」kap「進入體制反體制」ê口號, 來結束chit場路線鬥爭. 反體制ê人民運動力量, 自án-ne hō͘民進黨kōaⁿ入去體制, pìⁿ做1張1張ê選票, pìⁿ做in kap國民黨kà力ê bá-kuh.
1996年建國黨成立, 接續民進黨ê kha步參加選舉, gia̍h「用選舉來檢驗運動成果」ê旗á, koh-khah加強「進入體制反體制」ê思考.
民進黨chit-chūn hōaⁿ權ê律師派, 是90年代中期開始, tak贏許信良, chiah搶tio̍h民進黨內ê主導權, m̄-koh民進黨chit-má teh行--ê, tú-tú lóng是許信良過去主張ê路線: 大和解, 大聯合, 大轉型, 選舉總路線, 西進中國, 3年執政. Kāng款ê訴求, 許信良hông當做su̍t-á, 陳水扁soah pìⁿ做台灣人beh鞏固ê領導中心.
靠被壓迫大眾ê支持kap寄望, mā靠不滿國民黨統治ê人民tī街頭chhia-piàⁿ, 民進黨chiah有chit-má tī體制內底ê空間. M̄-koh所謂「進入體制反體制」, 到底hō͘台灣社會--ê是siáⁿ? 軍公教18%特權, ùi行政命令pìⁿ做有法律ê保障; 農會漁會ê改革, kā地方派系ê利益「合法化」; 金融改革, kā人民血汗chîⁿ, kōaⁿ去hō͘銀行tú財團ê phàⁿ-siàu; 國民黨kui-phâng ê thiāu-á-kha利益體系無崩盤, 顛倒ài去符合chit套運用規則; 無ián-tó國民黨, soah轉換做體制內ê「政黨輪替」; 無突顯中華民國佔領台灣, soah pìⁿ做承認「台灣tō是中華民國」; 為tio̍h執政, óa-hù優勢階層, 認同主流價值, kap被壓迫階級jú離jú hn̄g.
中華民國體制統治造chiâⁿ ê不公不義, 透過「改革」ê手續, soah顛倒換tio̍h「合法」kap「合理」ê地位. Che tō是所謂「進入體制反體制」ê成果!
過去8冬來, 民進黨一直用「國會無過半」做借口, 來解說in ê無能. 民進黨自頭tō m̄-bat tī國會過半, 刑法100條是án-chóaⁿ廢除--ê? 萬年國會是án-chóaⁿ解散--ê? 主張台獨是án-chóaⁿ bē koh hông lia̍h--去? Hit-chūn民進黨m̄-nā無過半, 連10% ê席次to無, chit-má ke kúi-nā倍ê席次, soah顛倒siáⁿ-mih to做bē成? 問題到底出tī toh? Hiah-ê所謂「民主」ê成果, kám是靠民進黨tī國會, tī體制內底piàⁿ--來-ê? Iah是人民群眾tī街頭ê鬥爭換--來-ê.
所謂「進入體制反體制」, 事實上是本土優勢(買辦)階層kap入去體制ê政客, 用「清廉, 本土, 愛台灣, 民主化」chiah-ê口號, 動員人民大眾ê熱情kap支持, hō͘ in thang kap舊國民黨勢力hoah價pun資源. Lán kan-taⁿ是in lak袋á內底ê kho͘-jí-á!
Koh接續--落-來, 為tio̍h選票kap主流形象, 為tio̍h in ê政治舞台, 為tio̍h in tī體制內ê權力kap利益, 民進黨ē jú來jú強調中間路線, ē jú來jú kap「台獨意識型態」切hō͘離.
用事實來檢驗, 所謂「進入體制反體制」, 是beh推翻消滅中華民國, iah是teh延續中華民國? 是beh瓦解中華民國體制, iah是teh kā台灣「中華民國化」?
