番親tī chia
Kéng 1 ê拜6禮拜, góan大大細細1 tīn 13 ê人, ǹg新竹山頂出發. Chiok久無kui大tīn朋友chò-hóe出去chhit-thô--a, khah早góan TGB chit tīn幼齒--ê chhiâng-chāi有chit lō機會, m̄-koh chit-má罕leh有chit種chhiàng-suh--a.
Beh去新竹山頂, 當然ài來去拜訪lán ê番親Lyiking Yuma, i teh hōaⁿ ê Mindoyo部落教室, tī 2004 ê jo̍ah--人hō͘風颱hām塗chhoah流chhiâng phàiⁿ--去, koh來ê日子lóng teh bú重建ê sit頭, chit chōa是in重建好勢了後góan頭1 kái去.
Chit chōa去, 猶原是Walis先招呼góan sì-kè參觀, 紹介in設計ê想法kap重建ê過程, koh來lim ka-pi bóng phò-tāu, 講chi̍t-khùn-á過, 應當是Lyiking出現ê時間--a, soah一直無看tio̍h i, kui e-po͘ lóng Walis teh kap góan開講. 到kah góan beh走--a, chiah看tio̍h Lyiking ùi房間行--出-來, 聽i講chiah知iáⁿ i破病, chit-má無siáⁿ敢kap人講話.
Ùi清泉部落beh來in chia ê路--nih, 有看tio̍h ná組合屋ê枋á厝tng起beh好, Walis講hiah-ê厝無phah地基, kan-taⁿ是塗kha lu hō͘ pêⁿ, 柴枋tō án-ne chhāi--起-lih. Góan是ná聽ná chhoah leh等, 厝後hit片山壁, hit piàn風颱kui ê siah pêⁿ--去, pìⁿ做1條塗chhoah流溝, 枋á厝kám ē堪得koh來ê風颱iah大雨? 公益團體起ê厝nah ē chiah ló-chhó?
接續--落-去, Walis講tio̍h in ka-tī重建過程ê ta̍p-ta̍p滴滴. Góa iáu ē記2004年中新竹山頂hō͘風颱掃kah li-li-lak-lak ê時, góan kap Lyiking聯絡, 講tio̍h beh招朋友khêng kóa chîⁿ tàu-saⁿ-kāng, Lyiking sûi tō講免, i認為台灣chē-chē ê危機, ài靠政府解決, bē-tàng koh kā朋友chhun手, 靠民間ê力koh án-chóaⁿ救mā救bē贏政府政策錯誤kap官商勾結造chiâⁿ ê破壞. Lō͘尾in重建ê材料費申請tio̍h政府補助, Lyiking kap Walis in ang-á-bó͘ chhōa in雕刻班ê學員, ùi畫設計圖, 買材料, 鋸柴kho͘, 釘枋á, ta̍k-ê ná做ná學, kā Mindoyo雕刻班koh重建--起-來.
Walis講in買ê柴kho͘ 大支細支lóng有, 枋á ê size mā無kâng (若是買工場處理好ê kāng規格--ê ài khah chē chîⁿ), kan-taⁿ想beh án-chóaⁿ組織chiah-ê無kāng大細ê柴tō不止á hō͘人頭殼疼, chhiâng-chāi起到1半, tō tn̄g tio̍h 2 tè柴枋siān tàu to tàu bē起--來ê情形, 想kah無步--a tō先tàn--leh, 換做別ê sit頭, thèng候hit項做了chiah koh tńg來做chit項, soah tiāⁿ-tiāⁿ án-ne tō koh ē tàu--chit-a, m̄-chiah Walis kā góan講, in重建ê過程, ká-ná有祖靈teh保庇.
Mindoyo雕刻班是in 2001年開始申請勞委會ê『永續就業』成立--ê, tī chia chìn前, 是Lyiking ùi 1998年tńg部落了後經營ê部落教室(泰雅部落文化學園). Lyiking想beh ùi文化產業ê方向chhōe部落ê出路, 申請勞委會ê『永續就業』tú好ē-tàng解決部落目前普遍koh急ài處理ê失業問題. Walis講tio̍h Lyiking tú tńg來部落ê時, hō͘部落ê人妖魔化, 講kah chiâⁿ pháiⁿ聽, m̄-koh Lyiking無hiah簡單tō放棄, 先全台灣ê原住民部落走1 chōa, koh來做部落老人ê口述歷史, khêng chîⁿ買地起部落教室, án-ne ûn-á lia̍p chiah有今á日ê成果.
M̄-koh原住民部落長期政治, 經濟, 文化, 教育ê弱勢, hō͘原住民部落tn̄g--tio̍h ê問題1 têng khā過1 têng, m̄是1工1暝tō有thang解決--ê, tńg來部落面對ê現實問題, mā hō͘ in ê理想一直teh調整.『永續就業』ê案, 1方面ài克服lo-li-lo-so ê行政程序, 1方面ài tèng學員ê狀況, 特別是重建過程, 有申請案頂頭ê行政壓力, koh有原住民ê nōa性ài操煩, in夾tī中ng, 壓力jú來jú大. M̄-chiah in ē考慮mài koh申請『永續就業』, che mā無thang chia̍h 1世人, 開始建立ka-tī經濟獨立自主ê方式kap來源. Chit-má in hia開始beh對外開放, 先hō͘人入去參觀, lim ka-pi, 未來in ê經濟自主beh行siáⁿ-mih款方向iáu koh teh chim-chiok.
Ta̍k-ê若有時間, ē-sái去Lyiking hia行行--leh, 若有siáⁿ-mih想法mā ē-sái提供hō͘ in參考, 無論有熟sāi iah無熟sāi ê朋友, 去in ê網站參觀--chi̍t-ê, 留話鼓勵--chi̍t-ê mā無bái. Lán ta̍k-ê人tī無kāng所在teh phah拚, 累積台灣人重生ê基礎, 有1工, lán總ē看tio̍h滴落塗ê血汗開花koh結籽.
