Beh Chèⁿ Siáⁿ?@A-theng
E-po͘, khiā tī財經學院, tùi真理ê大門看--過, 微微ê風吹--來, 大學生teh開講, gín-á teh chhit-thô, koh有粉鳥tī塗kha行. Chiah-nī súi ê光景, hō͘ góa暫時bōe記1 kóa煩惱.
來chia做工作人員第2工--a, 雖bóng真thiám, m̄-koh, 有1 tīn關心台語文ê sianpai kap少年人, tī chia teh認真學習phah-piàⁿ, ta̍k-ê lóng tàu-tīn用台語teh溝通, 真自然ê感覺.
Tng teh享受美好ê氣氛hām空間ê時chūn, 目chiu前發生1 chān交通事故, 2 ê人為tio̍h真細節ê tāi-chì講bōe好勢, 汽車sió-khóa khê--tio̍h就siáng lóng bòai讓siáng, m̄知teh固執siáⁿ?
講母語是真自然ê tāi-chì, m̄-bat看過母語koh需要人chiah辛苦teh chhui-sak--ê. 是án-chóaⁿ像講台語chiah重要ê tāi-chì, 堅持ê人無夠chōe?
E-po͘ ê日頭真溫柔, ǹg望chit種tiⁿ-tiⁿ ê感覺, 會化解所有ê問題.
