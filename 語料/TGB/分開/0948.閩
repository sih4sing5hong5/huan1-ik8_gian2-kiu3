Mài tī我面頭前流目屎
我無hit款心chiâⁿ
目屎會tàng洗清歷史
Bē-tàng消tháu
心肝頭ê血跡
──節錄自Tân Bêng-jîn《E-po͘ ê 228公園》
21世紀ê頭1個228 liam-mi beh到--a, 最近ta̍k-ê lóng chiok關心228到底有放假--無. Ùi解嚴到taⁿ, 談論228已經m̄是1種禁忌, 老一輩台灣人心內ê歷史記tì, 經過半世紀chiah得著tháu-pàng; 少年輩mā因為好玄, 開始teh「研究」228.
過去ê禁忌，soah pìⁿ-chiâⁿ chit-má ê時行. 時行m̄是m̄好, 但是m̄是這lō時行法--ê, 因為lán看--著, ta̍k-ê無關心歷史kám有清算, kan-taⁿ想beh放假, hit-kóa tī 228犧牲ê前輩若知影, 一定會氣kah耳á chhèng煙, ùi土kha peh--出-來, kā lán kiāu kah牙so͘--去.
當然狀況mā m̄是hiah-nī害, 只是中華民國政府ê siáu言siáu語koh刻tī 228紀念碑頂頭; 只是台北市政府ê某1個局長koh會無tiuⁿ-tî講出「慶祝228」ê siáu話; 只是某1個歷史學家會用『外省人也有被殺』來掩khàm China人對台灣人ê惡行, hō͘ lán看bē著228背後ê民族矛盾kap階級壓迫; 只是「Say yes to Taiwan」chiah-nī簡單ê 1句話, soah hō͘假左派ê統派媒體tì 1頂「國族主義」ê帽á; 只是228 kap聖誕節kāng款pìⁿ-chiâⁿ是hioh假chhit-thô ê借口.
只是歷史ê解釋權koh hō͘外來政權ê殖民體制占tiâu-tiâu, m̄管有放假--無, 問題mā是無解決, 因為, 歷史kāng款無清算.
Che m̄是叫ta̍k-ê去恨外省人, 更加m̄是beh kā in lia̍h來thâi. 歷史ê錯誤是過去ê事實, 1部份人ê是非無必要hō͘後代kiáⁿ-kiáⁿ孫孫永遠承擔. M̄-koh, 若無kā歷史算hō͘清楚, 是beh án-chóaⁿ接受歷史ê教訓, 建立台灣人ê歷史認同--leh?
