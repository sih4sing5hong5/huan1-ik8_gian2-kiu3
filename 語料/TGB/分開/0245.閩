經濟發展ê騙局
台灣經濟行bē出困境, 產業一直sóa tùi中國去, 島內chhōe無頭路ê人jú來jú chē, ta̍k-ê生活上jú來jú無安定感. Chit kúi冬來, 無論是選舉iah是政治操作,「piàⁿ經濟」是lán siōng chia̍p聽--tio̍h ê口號, 提升經濟指標數字, mā pìⁿ做政客kap官僚siōng要緊ê khang-khòe.
經濟景氣好iah bái, tī台灣主要是看房地產, 股市kap GDP ê數字, kap lán一般人實際ê生活狀況無直接ê關係. 厝價chhèng kôan, ta̍k-ê tō感覺景氣回升--a, 股票若lak, lán tō認為景氣真bái. 對一般勞動者iah是薪水階層來講, GDP若提升, lán ê生活kám tō ē khah好過? 股價若chhèng kôan, lán kám tō khah有chîⁿ thang消費? 厝價起, 對想beh買厝來tòa ê人, m̄是負擔koh-khah重?
台灣經濟景氣已經bái kúi-nā冬--a, 一般人lóng真明顯感受ē tio̍h生活ê壓力; m̄-koh tī大都市--nih, 厝價億來億去ê『豪宅』nah ē jú起jú chē? 觀光區jú貴ê飯店nah顛倒jú chē人tòa? 高級餐廳nah ē iáu是hiah chē人teh chia̍h? 高消費ê名牌nah iáu是chiâⁿ chē人sio-cheⁿ teh搶? 經濟發展好iah bái, 對chit ê社會到底有siáⁿ影響? Kap lán到底有siáⁿ牽連?
景氣好ê時, lán ká-ná khah有能力消費, khah甘khai-chîⁿ享受物質生活; 景氣bái ê時, lán手頭ê chiⁿ變薄, 不時tio̍h-ài煩惱無chîⁿ thang用. 景氣好ê時, hó-gia̍h人資產一直累積; 經濟景氣bái ê時, 資產soah mā iû-gôan一直走tùi chió數ê特權階層kap財團lak袋á去. 強調經濟發展到底是siáⁿ-mih人teh享受好--處?
民進黨hōaⁿ政權8冬來, 有實施chi̍t-kóa資源重分配ê政策, 像失業給付, 退休金新制……等等, m̄-koh台灣社會hó-gia̍h-sàn ê所得差別到taⁿ soah jú差jú chē. 台灣社會收入siōng kôan 5% kap siōng kē 5% ê人, 年所得10冬前(1998)差32倍, 景氣bái hiah chē冬--a, 照財政部財稅資料中心siōng新ê統計資料, chit ê hó-gia̍h-sàn ê指標soah pìⁿ做62倍. Nah ē án-ne?
Lán piàⁿ性命chhōe頭路做khang-khòe, mā piàⁿ性命thàn-chîⁿ, khiām-chîⁿ, m̄-koh chîⁿ到底lóng走tùi toh位去? 稅制改革hiah chē條, lán有thang減la̍p kúi sián chîⁿ? 現代科技kap物質生活jú來jú進步, lán soah連1條khah pêⁿ ê tiám-á膠路to真oh tú ē tio̍h; 公共工程ê投資規模jú來jú大, ba̍uh-tio̍h利益--ê是toh chi̍t-kóa人? 一直開放產業去中國, 受害--ê是siáng? 刺激消費koh是好tio̍h siáⁿ-mih人?
經濟發展對lán kám hiah-nī重要? Lán ài要意--ê, 是資源ê分配有合理iah無; lán ài要意--ê, 是維持基本生活ê保障; lán ài要意--ê, 是beh有1間厝thang khiā起, m̄免付出hiah大ê代價; lán ài要意--ê, 是io飼gín-á無應該有hiah重ê負擔; lán ài要意--ê, 是ài有jú來jú好ê生存環境kap生活品質.
有1齣記錄片「社區ê力量」(The Power of Community – How Cuba Survived Peak Oil), teh講1990年蘇聯崩盤了後, koh有美國經濟制裁ê禁運政策, Cuba石油ê進口hiông-hiông減到chhun 1/3. 對現代社會來講, 石油ê影響太大--leh, 無石油, 車bē走, 電bē發, 機器bē tín-tāng, 連chia̍h-mi̍h ê生產to ē受影響.
面對chit ê生存危機, Cuba無崩盤, 顛倒利用chit ê機會改變in ê生活模式. 本底óa靠化學肥kap除蟲劑ê種choh型態, 轉變做小型有機農場kap都市農園; 機器bē tín-tāng, tō se̍h倒頭來用koh-khah chē人工; 無車thang通勤, 學校kap khang-khòe場tō分散tī ta̍k所在, hō͘ ta̍k-ê行路iah騎kha踏車tō ē到; 無石油thang發電, tō改用小規模ê再生能源, mā thèng好降kē對人有危害ê污染; 經濟chhê--落, ta̍k-ê tō減chió無必要ê消費; tī厝無電視thang看, mā無電風iah冷氣thang吹, ta̍k-ê tō tī社區公共空間納涼khai-káng, 人kap人ê關係顛倒重新koh聯繫--起-來.
台灣kap Cuba真sio-siâng, lóng是自然資源真有限ê島嶼, 有1工, lán若tú-tio̍h kāng款ê困境, beh án-chóaⁿ活--落-去?
Lán有1句話講:「Chhēng鞋--ê chia̍h肉, chhiah-kha--ê jiok鹿.」Teh ǹg望經濟景氣koh重起飛ê時, tio̍h-ài先看hō͘清楚, 台灣chit-má政治kap經濟結構ê發展, 資源jú來jú集中tī chió數特權者手頭; lán phah-piàⁿ做khang-khòe, soah無享受tio̍h應該得--tio̍h ê資源分配. 對現代化物質ê依賴, kap刺激消費來提升經濟ê觀念, hō͘ lán jú hō͘剝削階級pa̍k死. 本底人是為tio̍h生活來勞動kap消費, lán soah pìⁿ做為tio̍h物質消費來勞動, 為tio̍h勞動來生活, 實際上lán jú pìⁿ做剝削階級ê奴隸.
Lán對未來新社會ê思考, ài跳脫出「經濟發展」ê騙局, mài koh hō͘剝削階級牽leh gōng-gōng-se̍h--a!
